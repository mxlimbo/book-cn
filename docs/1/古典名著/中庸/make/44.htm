<html>
<head>
<title>右第九章</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body bgcolor="#ffffff" leftmargin="0" topmargin="0" marginwidth="0" marginheight="0">
<div align="center">
  <table border="0" cellpadding="0" cellspacing="0" width="776">
    <tr valign="top"> 
      <td><img src="top1.gif" width="776" height="101" border="0"></td>
    </tr>
  </table>
  <table border="0" cellpadding="0" cellspacing="0" width="776" background="tablebg.gif">
    <tr valign="top"> 
      <td width="45"> 
        <table border="0" cellpadding="0" cellspacing="0" width="45" background="leftbg1.gif">
          <tr valign="top" align="center"> 
            <td colspan="3" height="111"><img src="leftbg1.gif" width="45" height="25" border="0"><br><a href="content.htm"><img src="return.gif" width="25" height="69" border="0"></a></td>
          </tr>
          <tr valign="top" align="center"> 
            <td colspan="3" height="86"><a href="43.htm"><img src="last.gif" width="25" height="69" border="0"></a></td>
          </tr>
          <tr valign="top" align="center"> 
            <td colspan="3"><a href="45.htm"><img src="next.gif" width="25" height="69" border="0"></a><br><img src="left1.gif" width="45" height="18" border="0"></td>
          </tr>
        </table>
      </td>
      <td align="center">
        <table width="500" cellspacing="0" cellpadding="0" align="center" border="0">
          <tr> 
            <td>              <p align="center" class="h">&nbsp;</p>
              <p align="center" class="h">中庸章句集注</p>
              <p align="center" class="h">右第九章</p>
            </td>
          </tr>
        </table>
        <br>
        <table width="500" border="0" cellspacing="0" cellpadding="0" align="center">
          <tr> 
            <td>　<font color="#3366CC">　亦承上章以起下章。 </font> 
              <p>　　子路问强。<font color="#3366CC">子路，孔子弟子仲由也。子路好勇，故问强。</font>子曰：&quot;南方之强与？北方之强与？抑而强与？<font color="#3366CC">与，平声。抑，语辞。而，汝也。</font>宽柔以教，不报无道，南方之强也，君子居之。<font color="#3366CC">宽柔以教，谓含容巽顺以诲人之不及也。不报无道，谓横逆之来，直受之而不报也。南方风气柔弱，故以含忍之力胜人为强，君子之道也。</font>衽金革，死而不厌，北方之强也，而强者居之。<font color="#3366CC">衽，席也。金，戈兵之属。革，甲胄之属。北方风气刚劲，故以果敢之力胜人为强，强者之事也。</font>故君子和而不流，强哉矫！中立而不倚，强哉矫！国有道，不变塞焉，强哉矫！国无道，至死不变，强哉矫！&quot;<font color="#3366CC">此四者，汝之所当强也。矫，强貌。诗曰&quot;矫矫虎臣&quot;是也。倚，偏着也。塞，未达也。国有道，不变未达之所守；国无道，不变平生之所守也。此则所谓中庸之不可能者，非有以自胜其人欲之私，不能择而守也。君子之强，孰大于是。夫子以是告子路者，所以抑其血气之刚，而进之以德义之勇也。</font></p>
            </td>
          </tr>
        </table>
        <p>&nbsp;</p>
        <table width="463" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='43.htm'>上一页</a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='45.htm'>下一页</a></div>
                  </td>
                </tr>
              </table>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
      </td>
      <td align="center" width="36">&nbsp;</td>
    </tr>
  </table>
  <table border="0" cellpadding="0" cellspacing="0" width="776">
    <tr valign="top"> 
      <td width="45"><img src="b1.gif" width="45" height="15" border="0"></td>
      <td width="695" background="bbg.gif"></td>
      <td width="36"><img src="b2.gif" width="36" height="15" border="0"></td>
    </tr>
  </table>
</div>
</body>
</html>

