<html>
<head>
<title>右第二十八章</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body bgcolor="#ffffff" leftmargin="0" topmargin="0" marginwidth="0" marginheight="0">
<div align="center">
  <table border="0" cellpadding="0" cellspacing="0" width="776">
    <tr valign="top"> 
      <td><img src="top1.gif" width="776" height="101" border="0"></td>
    </tr>
  </table>
  <table border="0" cellpadding="0" cellspacing="0" width="776" background="tablebg.gif">
    <tr valign="top"> 
      <td width="45"> 
        <table border="0" cellpadding="0" cellspacing="0" width="45" background="leftbg1.gif">
          <tr valign="top" align="center"> 
            <td colspan="3" height="111"><img src="leftbg1.gif" width="45" height="25" border="0"><br><a href="content.htm"><img src="return.gif" width="25" height="69" border="0"></a></td>
          </tr>
          <tr valign="top" align="center"> 
            <td colspan="3" height="86"><a href="62.htm"><img src="last.gif" width="25" height="69" border="0"></a></td>
          </tr>
          <tr valign="top" align="center"> 
            <td colspan="3"><a href="64.htm"><img src="next.gif" width="25" height="69" border="0"></a><br><img src="left1.gif" width="45" height="18" border="0"></td>
          </tr>
        </table>
      </td>
      <td align="center">
        <table width="500" cellspacing="0" cellpadding="0" align="center" border="0">
          <tr> 
            <td>              <p align="center" class="h">&nbsp;</p>
              <p align="center" class="h">中庸章句集注</p>
              <p align="center" class="h">右第二十八章</p>
            </td>
          </tr>
        </table>
        <br>
        <table width="500" border="0" cellspacing="0" cellpadding="0" align="center">
          <tr> 
            <td>　　<font color="#3366CC">承上章为下不倍而言，亦人道也。</font> 
              <p>　　王天下有三重焉，其寡过矣乎！<font color="#3366CC">王，去声。吕氏曰：&quot;三重，谓议礼、制度、考文。惟天子得以行之，则国不异政，家不殊俗，而人得寡过矣。&quot;</font>上焉者虽善无征，无征不信，不信民弗从；下焉者虽善不尊，不尊不信，不信民弗从。<font color="#3366CC">上焉者，谓时王以前，如夏、商之礼虽善，而皆不可考。下焉者，谓圣人在下，如孔子虽善于礼，而不在尊位也。</font>故君子之道：本诸身，征诸庶民，考诸三王而不缪，建诸天地而不悖，质诸鬼神而无疑，百世以俟圣人而不惑。<font color="#3366CC">此君子，指王天下者而言。其道，即议礼、制度、考文之事也。本诸身，有其德也。征诸庶民，验其所信从也。建，立也，立于此而参于彼也。天地者，道也。鬼神者，造化之迹也。百世以俟圣人而不惑，所谓圣人复起，不易吾言者也。</font>质诸鬼神而无疑，知天也；百世以俟圣人而不惑，知人也。<font color="#3366CC">知天知人，知其理也。</font>是故君子动而世为天下道，行而世为天下法，言而世为天下则。远之则有望，近之则不厌。<font color="#3366CC">动，兼言行而言。道，兼法则而言。法，法度也。则，准则也。</font>诗曰：&quot;在彼无恶，在此无射；庶几夙夜，以永终誉！&quot;君子未有不如此而蚤有誉于天下者也。<font color="#3366CC">恶，去声。射，音妒，诗作斁。诗周颂振鹭之篇。射，厌也。所谓此者，指本诸身以下六事而言。</font></p>
            </td>
          </tr>
        </table>
        <p>&nbsp;</p>
        <table width="463" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='62.htm'>上一页</a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='64.htm'>下一页</a></div>
                  </td>
                </tr>
              </table>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
      </td>
      <td align="center" width="36">&nbsp;</td>
    </tr>
  </table>
  <table border="0" cellpadding="0" cellspacing="0" width="776">
    <tr valign="top"> 
      <td width="45"><img src="b1.gif" width="45" height="15" border="0"></td>
      <td width="695" background="bbg.gif"></td>
      <td width="36"><img src="b2.gif" width="36" height="15" border="0"></td>
    </tr>
  </table>
</div>
</body>
</html>

