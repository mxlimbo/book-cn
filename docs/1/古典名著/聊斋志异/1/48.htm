<html>
<head>
<title>僧孽</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body leftmargin="0" topmargin="0" marginwidth="0" marginheight="0" background="bg.jpg">
 <table width="776" cellspacing="0" cellpadding="0">
    <tr> 
      <td width="173" height="178"><img src="t1.jpg" width="173" height="178"></td>
      <td width="97"><img src="t2.jpg" width="97" height="178"></td>
      <td width="506"><img src="t3.jpg" width="65" height="178"></td>
    </tr>
    <tr> 
      <td width="173" valign="top"><img src="t4.jpg" width="173" height="118"><br><img src="top.jpg" width="157" height="53" usemap="#Map" border="0"><map name="Map"><area shape="rect" coords="18,18,105,53" href="content.htm"></map><br><img src="last.jpg" width="157" height="59" usemap="#Map2" border="0"><map name="Map2"><area shape="rect" coords="42,6,134,41" href="47.htm"></map><br><img src="next.jpg" width="157" height="68" usemap="#Map3" border="0"><map name="Map3"><area shape="rect" coords="25,4,110,44" href="49.htm"></map></td>
      <td width="97" valign="top"><img src="t5.jpg" width="97" height="118"><br><img src="t6.jpg" width="97" height="251"></td>
      <td width="506" valign="top"> 
        <table width="500" cellspacing="0" cellpadding="0" align="center">
          <tr> 
            <td> 
              <p>&nbsp;</p>
              <p align="center" class="h">僧孽 </p>
            </td>
          </tr>
        </table>
        <blockquote><!--content begin--> &nbsp;&nbsp;&nbsp;张姓暴卒，随鬼使去，见冥王。王稽簿，怒鬼使误捉，责令送归。张下，私浼鬼使，求观冥狱。鬼导历九幽，刀山、剑树，一一指点。末至一处，有一僧孔股穿绳而倒悬之，号痛欲绝。近视，则其兄也。张见之惊哀，问：“何罪至此？”鬼曰：“是为僧，广募金钱，悉供淫赌，故罚之。欲脱此厄，须其自忏。”张既苏，疑兄已死。时其见居兴福寺，因往探之。入门，便闻其号痛声。入室，见疮生股间，脓血崩溃，挂足壁上，宛冥司倒悬状。骇问其故。曰：“挂之稍可，不则痛彻心腑。”张因告以所见。僧大骇，乃戒荤酒，虔诵经咒。半月寻愈。遂为戒僧。异史氏曰：“鬼狱渺茫，恶人每以自解；而不知昭昭之祸，即冥冥之罚也。可勿惧哉！”		 <!--content end--></blockquote>
        <table width="500" cellspacing="0" cellpadding="0" align="center">
          <tr> 
            <td>
               <p>&nbsp; 
               <table border=0 align=center>
                <tr> 
                  <td width=101 height="21"> 
                    <div align="center"><a href='47.htm'>上一页</a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='49.htm'>下一页</a></div>
                  </td>
                </tr>
              </table>
              <br>
              <p align=center>□ 作者——蒲松龄<br>
              <hr width=90%>
              <p align=center>本书由“<a href="http://eshu.yeah.net">E书时空</a>”免费制作； 
                <br>
                想要更多的免费电子图书，请光临 <br>
                <a href="http://eshu.yeah.net">http://eshu.yeah.net/</a> 
            </td>
          </tr>
        </table>
      </td>
    </tr>
  </table>
</body>
</html>
