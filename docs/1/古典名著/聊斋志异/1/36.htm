<html>
<head>
<title>灵官</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body leftmargin="0" topmargin="0" marginwidth="0" marginheight="0" background="bg.jpg">
 <table width="776" cellspacing="0" cellpadding="0">
    <tr> 
      <td width="173" height="178"><img src="t1.jpg" width="173" height="178"></td>
      <td width="97"><img src="t2.jpg" width="97" height="178"></td>
      <td width="506"><img src="t3.jpg" width="65" height="178"></td>
    </tr>
    <tr> 
      <td width="173" valign="top"><img src="t4.jpg" width="173" height="118"><br><img src="top.jpg" width="157" height="53" usemap="#Map" border="0"><map name="Map"><area shape="rect" coords="18,18,105,53" href="content.htm"></map><br><img src="last.jpg" width="157" height="59" usemap="#Map2" border="0"><map name="Map2"><area shape="rect" coords="42,6,134,41" href="35.htm"></map><br><img src="next.jpg" width="157" height="68" usemap="#Map3" border="0"><map name="Map3"><area shape="rect" coords="25,4,110,44" href="37.htm"></map></td>
      <td width="97" valign="top"><img src="t5.jpg" width="97" height="118"><br><img src="t6.jpg" width="97" height="251"></td>
      <td width="506" valign="top"> 
        <table width="500" cellspacing="0" cellpadding="0" align="center">
          <tr> 
            <td> 
              <p>&nbsp;</p>
              <p align="center" class="h">灵官 </p>
            </td>
          </tr>
        </table>
        <blockquote><!--content begin--> &nbsp;&nbsp;&nbsp;朝天观道士某，喜吐纳之术。有翁假寓观中，适同所好，遂为玄友。居数年，每至郊祭时，辄先旬日而去，郊后乃返。道士疑而问之。翁曰：“我两人莫逆，可以实告：我狐也。郊期至，则诸神清秽，我无所容，故行遁耳。”又一年，及期而去，久不复返。疑之。一日忽至。因问其故。答曰：“我几不复见子矣！曩欲远避，心颇怠，视阴沟甚隐，遂潜伏卷瓮下。不意灵官粪除至此，瞥为所睹，愤欲加鞭。余惧而逃。灵官追逐甚急。至黄河上，濒将及矣。大窘无计，窜伏溷中。神恶其秽，始返身去。即出，臭恶沾染，不可复游人世。乃投水自濯讫，又蛰隐穴中几百日，垢浊始净。今来相别，兼以致嘱：君亦宜隐身他去，大劫将来，此非福地也。”言已，辞去。道士依言别徒。未几而有甲申之变。		 <!--content end--></blockquote>
        <table width="500" cellspacing="0" cellpadding="0" align="center">
          <tr> 
            <td>
               <p>&nbsp; 
               <table border=0 align=center>
                <tr> 
                  <td width=101 height="21"> 
                    <div align="center"><a href='35.htm'>上一页</a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='37.htm'>下一页</a></div>
                  </td>
                </tr>
              </table>
              <br>
              <p align=center>□ 作者——蒲松龄<br>
              <hr width=90%>
              <p align=center>本书由“<a href="http://eshu.yeah.net">E书时空</a>”免费制作； 
                <br>
                想要更多的免费电子图书，请光临 <br>
                <a href="http://eshu.yeah.net">http://eshu.yeah.net/</a> 
            </td>
          </tr>
        </table>
      </td>
    </tr>
  </table>
</body>
</html>
