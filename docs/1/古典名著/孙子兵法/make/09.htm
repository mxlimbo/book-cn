
<html>
<head>
<title>行军第九</title>
<meta http-equiv="Content-Type" content="text/html; charset=gb2312">
<meta name="description" content="Fireworks Splice HTML">

<link rel="stylesheet" href="all.css">
</head>
<body bgcolor="#9a7658" leftmargin="0" topmargin="0">
<div align="center">
  <table border="0" cellpadding="0" cellspacing="0" width="776">
    <tr valign="top">
      <td rowspan="4" width="30" height="215" bgcolor="#000000">&nbsp;</td> 
      <td colspan="7" height="112"><img name="pic_r1_c02" src="top1.jpg" width="708" height="112" border="0"></td>
      <td rowspan="4" width="38" height="215" bgcolor="#000000">&nbsp;</td>
  </tr>
  <tr valign="top">
    <td width="100" height="37"><img src="left1.jpg" width="100" height="37"></td>
      <td width="79" height="37"><a href="08.htm"><img src="last1.jpg" width="79" height="37" border="0"></a></td>
    <td colspan="3" height="37"><img name="pic_r2_c04" src="top2.jpg" width="361" height="37" border="0"></td>
      <td width="81" height="37"><a href="10.htm"><img src="next1.jpg" width="81" height="37" border="0"></a></td>
    <td width="87" height="37"><img name="pic_r2_c08" src="right.jpg" width="87" height="37" border="0"></td>
  </tr>
  <tr valign="top">
    <td rowspan="2" width="100" height="66">&nbsp;</td>
    <td width="79" height="30">&nbsp;</td> <td colspan="3"><img name="pic_r3_c04" src="center.gif" width="361" height="30" border="0"></td>
    <td width="81" height="30">&nbsp;</td>
    <td rowspan="2" width="87" height="66">&nbsp;</td>
  </tr>
  <tr valign="top">
    <td width="79" height="36">&nbsp;</td>
    <td width="139" height="36">&nbsp;</td>
      <td width="80" height="36"><a href="content.htm"><img src="return1.jpg" width="80" height="36" border="0"></a></td>
    <td width="142" height="36">&nbsp;</td>
    <td width="81" height="36">&nbsp;</td>
  </tr>
  <tr valign="top">
      <td rowspan="3" bgcolor="#000000">&nbsp;</td>
      <td colspan="7" align="center"> 
        <table width="520" cellspacing="0" cellpadding="0">
          <tr> 
            <td> 
              <p>&nbsp;</p>
              <p align="center" class="h">行军第九</p>
            </td>
          </tr>
        </table>
        <br>
        <table width="520" border="0" cellspacing="0" cellpadding="0">
          <tr>
            <td> 　　孙子曰：
              <p>　　凡处军相敌，绝山依谷，视生处高，战隆无登，此处山之军也。绝水必远水，客绝水而来，勿迎之于水内，令半渡而击之利，欲战者，无附于水而迎客，视生处高，无迎水流，此处水上之军也。绝斥泽，唯亟去无留，若交军于斥泽之中，必依水草而背众树，此处斥泽之军也。平陆处易，右背高，前死后生，此处平陆之军也。凡此四军之利，黄帝之所以胜四帝也。凡军好高而恶下，贵阳而贱阴，养生而处实，军无百疾，是谓必胜。丘陵堤防，必处其阳而右背之，此兵之利，地之助也。上雨水流至，欲涉者，待其定也。凡地有绝涧、天井、天牢、天罗、天陷、天隙，必亟去之，勿近也。吾远之，敌近之；吾迎之，敌背之。军旁有险阻、潢井、蒹葭、小林、□①荟者，必谨覆索之，此伏奸之所处也。</p>
              <p>　　敌近而静者，恃其险也；远而挑战者，欲人之进也；其所居易者，利也；众树动者，来也；众草多障者，疑也；鸟起者，伏也；兽骇者，覆也；尘高而锐者，车来也；卑而广者，徒来也；散而条达者，樵采也；少而往来者，营军也；辞卑而备者，进也；辞强而进驱者，退也；轻车先出居其侧者，陈也；无约而请和者，谋也；奔走而陈兵者，期也；半进半退者，诱也；杖而立者，饥也；汲而先饮者，渴也；见利而不进者，劳也；鸟集者，虚也；夜呼者，恐也；军扰者，将不重也；旌旗动者，乱也；吏怒者，倦也；杀马肉食者，军无粮也；悬□②不返其舍者，穷寇也；谆谆□③□③，徐与人言者，失众也；数赏者，窘也；数罚者，困也；先暴而后畏其众者，不精之至也；来委谢者，欲休息也。兵怒而相迎，久而不合，又不相去，必谨察之。</p>
              <p>　　兵非贵益多也，惟无武进，足以并力料敌取人而已。夫惟无虑而易敌者，必擒于人。卒未亲而罚之，则不服，不服则难用。卒已亲附而罚不行，则不可用。故合之以文，齐之以武，是谓必取。令素行以教其民，则民服；令素不行以教其民，则民不服。令素行者，与众相得也。</p>
              <p>　　【注：】①：&quot;翳&quot;加&quot;艹&quot;头。②：［垂瓦］。③：［讠翕］。</p>
            </td>
          </tr>
        </table>
        <p>&nbsp;</p><table width="520" border="0" cellspacing="0" cellpadding="0">
          <tr align="center" valign="top"> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='08.htm'>上一页 </a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='10.htm'>下一页 </a></div>
                  </td>
                </tr>
              </table>
              <p align=center>作者：[春秋］孙武
              <hr width=90%>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
      </td> 
      <td rowspan="3" bgcolor="#000000">&nbsp;</td>
  </tr>
  <tr valign="top">
      <td colspan="7" valign="middle" align="center" height="114"><img src="bottom.jpg" width="120" height="114"></td>
  </tr>
  <tr valign="top">
      <td colspan="7" bgcolor="#000000" height="30"></td>
  </tr>
</table>

</div>
</body>

</html>

