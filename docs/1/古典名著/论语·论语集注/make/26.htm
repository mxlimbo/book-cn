<html>
<head>
<title>卷四　述而第七</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.jpg" topmargin="0" marginwidth="0" marginheight="0">
<table border="0" cellpadding="0" cellspacing="0" width="776">
  <tr valign="top"> 
    <td width="73"> 
      <table width="73" border="0" cellspacing="0" cellpadding="0" height="131" background="t1bg.gif">
        <tr> 
          <td width="42" rowspan="2">&nbsp;</td>
          <td height="18" width="31"></td>
        </tr>
        <tr>
          <td width="31" valign="top"><a href="27.htm"><img src="next.gif" width="31" height="91" border="0"></a></td>
        </tr>
      </table>
    </td>
    <td>
      <table width="703" border="0" cellspacing="0" cellpadding="0">
        <tr> 
          <td colspan="2"><img src="top1.jpg" width="517" height="71" border="0"></td>
        </tr>
        <tr align="center" valign="middle"> 
          <td colspan="2" height="60" background="t3bg.gif">
            <p align="center" class="h">卷四　述而第七 </p>
          </td>
        </tr>
      </table>
    </td>
  </tr>
</table>
<table width="776" border="0" cellspacing="0" cellpadding="0">
  <tr>
    <td width="73" valign="top"> 
      <table border="0" cellpadding="0" cellspacing="0" background="t2bg.gif" height="132" width="73">
        <tr valign="top"> 
          <td rowspan="7" width="42">&nbsp;</td>
          <td width="31" height="22"></td>
        </tr>
        <tr valign="top"> 
          <td rowspan="6"><a href="25.htm"><img src="last.jpg" width="31" height="91" border="0"></a></td>
        </tr>
      </table>
      <table width="73" border="0" cellspacing="0" cellpadding="0" height="132">
        <tr>
          <td>&nbsp;</td>
          <td width="31"><a href="content.htm"><img src="return.jpg" width="31" height="91" border="0"></a></td>
        </tr>
      </table>
    </td>
    <td align="center" valign="top">
      <br>
      <table width="600" border="0" cellspacing="0" cellpadding="0" align="center">
        <tr> 
          <td>　　此篇多记圣人谦己诲人之辞及其容貌行事之实。凡三十七章。
            <p>　　子曰：&quot;述而不作，信而好古，窃比于我老彭。&quot;好，去声。述，传旧而已。作，则创始也。故作非圣人不能，而述则贤者可及。窃比，尊之之辞。我，亲之之辞。老彭，商贤大夫，见大戴礼，盖信古而传述者也。孔子删诗书，定礼乐，赞周易，修春秋，皆传先王之旧，而未尝有所作也，故其自言如此。盖不惟不敢当作者之圣，而亦不敢显然自附于古之贤人；盖其德愈盛而心愈下，不自知其辞之谦也。然当是时，作者略备，夫子盖集群圣之大成而折衷之。其事虽述，而功则倍于作矣，此又不可不知也。</p>
            <p>　　子曰：&quot;默而识之，学而不厌，诲人不倦，何有于我哉？&quot;识，音志，又如字。识，记也。默识，谓不言而存诸心也。一说：识，知也，不言而心解也。前说近是。何有于我，言何者能有于我也。三者已非圣人之极至，而犹不敢当，则谦而又谦之辞也。</p>
            <p>　　子曰：&quot;德之不修，学之不讲，闻义不能徙，不善不能改，是吾忧也。&quot;尹氏曰：&quot;德必修而后成，学必讲而后明，见善能徙，改过不吝，此四者日新之要也。苟未能之，圣人犹忧，况学者乎？&quot;</p>
            <p>　　子之燕居，申申如也，夭夭如也。燕居，闲暇无事之时。杨氏曰：&quot;申申，其容舒也。夭夭，其色愉也。&quot;程子曰：&quot;此弟子善形容圣人处也，为申申字说不尽，故更着夭夭字。今人燕居之时，不怠惰放肆，必太严厉。严厉时着此四字不得，怠惰放肆时亦着此四字不得，惟圣人便自有中和之气。&quot;</p>
            <p>　　子曰：&quot;甚矣吾衰也！久矣吾不复梦见周公。&quot;复，扶又反。孔子盛时，志欲行周公之道，故梦寐之间，如或见之。至其老而不能行也，则无复是心，而亦无复是梦矣，故因此而自叹其衰之甚也。程子曰：&quot;孔子盛时，寤寐常存行周公之道；?其老也，则志虑衰而不可以有为矣。盖存道者心，无老少之异；而行道者身，老则衰也。&quot;</p>
            <p>　　子曰：&quot;志于道，志者，心之所之之谓。道，则人伦日用之间所当行者是也。如此而心必之焉，则所适者正，而无他歧之惑矣。据于德，据者，执守之意。德者，得也，得其道①于心而不失之谓也。得之于心而守之不失，则终始惟一，而有日新之功矣。依于仁，依者，不违之谓。仁，则私欲尽去而心德之全也。功夫至此而无终食之违，则存养之熟，无适而非天理之流行矣。游于艺。&quot;游者，玩物适情之谓。艺，则礼乐之文，射、御、书、数之法，皆至理所寓，而日用之不可阙者也。朝夕游焉，以博其义理之趣，则应务有余，而心亦无所放矣。此章言人之为学当如是也。盖学莫先于立志，志道，则心存于正而不他；据德，则道得于心而不失；依仁，则德性常用而物欲不行；游艺，则小物不遗而动息有养。学者于此，有以不失其先后之序、轻重之伦焉，则本末兼该，内外交养，日用之间，无少间隙，而涵泳从容，忽不自知其入于圣贤之域矣。</p>
            <p>　　①&quot;德者得也，得其道&quot;，清仿宋大字本作&quot;德则行道而有得&quot;。吴英以为后者非朱熹定本之文，故不取，详本书附录四书章句集注定本辨。</p>
            <p>　　子曰：&quot;自行束修以上，吾未尝无诲焉。&quot;修，脯也。十脡为束。古者相见，必执贽以为礼，束修其至薄者。盖人之有生，同具此理，故圣人之于人，无不欲其入于善。但不知来学，则无往教之礼，故苟以礼来，则无不有以教之也。</p>
            <p>　　子曰：&quot;不愤不启，不悱不发，举一隅不以三隅反，则不复也。&quot;愤，房粉反。悱，芳匪反。复，扶又反。愤者，心求通而未得之意。悱者，口欲言而未能之貌。启，谓开其意。发，谓达其辞。物之有四隅者，举一可知其三。反者，还以相证之义。复，再告也。上章已言圣人诲人不倦之意，因幷记此，欲学者勉于用力，以为受教之地也。程子曰：&quot;愤悱，诚意之见于色辞者也。待其诚至而后告之。既告之，又必待其自得，乃复告尔。&quot;又曰：&quot;不待愤悱而发，则知之不能坚固；待其愤悱而后发，则沛然矣。&quot;</p>
            <p>　　子食于有丧者之侧，未尝饱也。临丧哀，不能甘也。子于是日哭，则不歌。哭，谓吊哭。日之内，余哀未忘，自不能歌也。谢氏曰：&quot;学者于此二者，可见圣人情性之正也。能识圣人之情性，然后可以学道。&quot;</p>
            <p>　　子谓颜渊曰：&quot;用之则行，舍之则藏，唯我与尔有是夫！&quot;舍，上声。夫，音扶。尹氏曰：&quot;用舍无与于己，行藏安于所遇，命不足道也。颜子几于圣人，故亦能之。&quot;子路曰：&quot;子行三军，则谁与？&quot;万二千五百人为军，大国三军。子路见孔子独美颜渊，自负其勇，意夫子若行三军，必与己同。子曰：&quot;暴虎冯河，死而无悔者，吾不与也。必也临事而惧，好谋而成者也。&quot;冯，皮冰反。好，去声。暴虎，徒搏。冯河，徒涉。惧，谓敬其事。成，谓成其谋。言此皆以抑其勇而教之，然行师之要实不外此，子路盖不知也。谢氏曰：&quot;圣人于行藏之间，无意无必。其行非贪位，其藏非独善也。若有欲心，则不用而求行，舍之而不藏矣，是以惟颜子为可以与于此。子路虽非有欲心者，然未能无固必也，至以行三军为问，则其论益卑矣。夫子之言，盖因其失而救之。夫不谋无成，不惧必败，小事尚然，而况于行三军乎？&quot;</p>
            <p>　　子曰：&quot;富而可求也，虽执鞭之士，吾亦为之。如不可求，从吾所好。&quot;好，去声。执鞭，贱者之事。设言富若可求，则虽身为贱役以求之，亦所不辞。然有命焉，非求之可得也，则安于义理而已矣，何必徒取辱哉？苏氏曰：&quot;圣人未尝有意于求富也，岂问其可不可哉？为此语者，特以明其决不可求尔。&quot;杨氏曰：&quot;君子非恶富贵而不求，以其在天，无可求之道也。&quot;</p>
            <p>　　子之所慎：齐，战，疾。齐，侧皆反。齐之为言齐也，将祭而齐其思虑之不齐者，以交于神明也。诚之至与不至，神之飨与不飨，皆决于此。战则众之死生、国之存亡系焉，疾又吾身之所以死生存亡者，皆不可以不谨也。尹氏曰：&quot;夫子无所不谨，弟子记其大者耳。&quot;</p>
            <p>　　子在齐闻韶，三月不知肉味。曰：&quot;不图为乐之至于斯也！&quot;史记三月上有&quot;学之&quot;二字。不知肉味，盖心一于是而不及乎他也。曰：不意舜之作乐至于如此之美，则有以极其情文之备，而不觉其叹息之深也，盖非圣人不足以及此。范氏曰：&quot;韶尽美又尽善，乐之无以加此也。故学之三月，不知肉味，而叹美之如此。诚之至，感之深也。&quot;</p>
            <p>　　冉有曰：&quot;夫子为卫君乎？&quot;子贡曰：&quot;诺。吾将问之。&quot;为，去声。为，犹助也。卫君，出公辄也。灵公逐其世子蒯聩。公薨，而国人立蒯聩之子辄。于是晋纳蒯聩而辄拒之。时孔子居卫，卫人以蒯聩得罪于父，而辄嫡孙当立，故冉有疑而问之。诺，应辞也。入，曰：&quot;伯夷、叔齐何人也？&quot;曰：&quot;古之贤人也。&quot;曰：&quot;怨乎？&quot;曰：&quot;求仁而得仁，又何怨。&quot;出，曰：&quot;夫子不为也。&quot;伯夷、叔齐，孤竹君之二子。其父将死，遗命立叔齐。父卒，叔齐逊伯夷。伯夷曰：&quot;父命也&quot;，遂逃去。叔齐亦不立而逃之，国人立其中子。其后武王伐纣，夷、齐扣马而谏。武王灭商，夷、齐耻食周粟，去隐于首阳山，遂饿而死。怨，犹悔也。君子居是邦，不非其大夫，况其君乎？故子贡不斥卫君，而以夷、齐为问。夫子告之如此，则其不为卫君可知矣。盖伯夷以父命为尊，叔齐以天伦为重。其逊国也，皆求所以合乎天理之正，而即乎人心之安。既而各得其志焉，则视弃其国犹敝蹝尔，何怨之有？若卫辄之据国拒父而惟恐失之，其不可同年而语明矣。程子曰：&quot;伯夷、叔齐逊国而逃，谏伐而饿，终无怨悔，夫子以为贤，故知其不与辄也。&quot;</p>
            <p>　　子曰：&quot;饭疏食饮水，曲肱而枕之，乐亦在其中矣。不义而富且贵，于我如浮云。&quot;饭，符晚反。食，音嗣。枕，去声。乐，音洛。饭，食之也。疏食，麤饭也。圣人之心，浑然天理，虽处困极，而乐亦无不在焉。其视不义之富贵，如浮云之无有，漠然无所动于其中也。程子曰：&quot;非乐疏食饮水也，虽疏食饮水，不能改其乐也。不义之富贵，视之轻如浮云然。&quot;又曰：&quot;须知所乐者何事。&quot;</p>
            <p>　　子曰：&quot;加我数年，五十以学易，可以无大过矣。&quot;刘聘君见元城刘忠定公自言尝读他论，&quot;加&quot;作假，&quot;五十&quot;作卒。盖加、假声相近而误读，卒与五十字相似而误分也。愚按：此章之言，史记作为&quot;假我数年，若是我于易则彬彬矣&quot;。加正作假，而无五十字。盖是时，孔子年已几七十矣，五十字误无疑也。学易，则明乎吉凶消长之理，进退存亡之道，故可以无大过。盖圣人深见易道之无穷，而言此以教人，使知其不可不学，而又不可以易而学也。</p>
            <p>　　子所雅言，诗、书、执礼，皆雅言也。雅，常也。执，守也。诗以理情性，书以道政事，礼以谨节文，皆切于日用之实，故常言之。礼独言执者，以人所执守而言，非徒诵说而已也。程子曰：&quot;孔子雅素之言，止于如此。若性与天道，则有不可得而闻者，要在默而识之也。&quot;谢氏曰：&quot;此因学易之语而类记之。&quot;</p>
            <p>　　叶公问孔子于子路，子路不对。叶，舒涉反。叶公，楚叶县尹沈诸梁，字子高，僭称公也。叶公不知孔子，必有非所问而问者，故子路不对。抑亦以圣人之德，实有未易名言者与？子曰：&quot;女奚不曰，其为人也，发愤忘食，乐以忘忧，不知老之将至云尔。&quot;未得，则发愤而忘食；已得，则乐之而忘忧。以是二者俛焉日有孳孳，而不知年数之不足，但自言其好学之笃耳。然深味之，则见其全体至极，纯亦不已之妙，有非圣人不能及者。盖凡夫子之自言类如此，学者宜致思焉。</p>
            <p>　　子曰：&quot;我非生而知之者，好古，敏以求之者也。&quot;好，去声。生而知之者，气质清明，义理昭著，不待学而知也。敏，速也，谓汲汲也。○尹氏曰：&quot;孔子以生知之圣，每云好学者，非惟勉人也，盖生而可知者义理尔，若夫礼乐名物，古今事变，亦必待学而后有以验其实也。</p>
            <p>　　子不语怪，力，乱，神。怪异、勇力、悖乱之事，非理之正，固圣人所不语。鬼神，造化之迹，虽非不正，然非穷理之至，有未易明者，故亦不轻以语人也。谢氏曰：&quot;圣人语常而不语怪，语德而不语力，语治而不语乱，语人而不语神。&quot;</p>
            <p>　　子曰：&quot;三人行，必有我师焉。择其善者而从之，其不善者而改之。&quot;三人同行，其一我也。彼二人者，一善一恶，则我从其善而改其恶焉，是二人者皆我师也。尹氏曰：&quot;见贤思齐，见不贤而内自省，则善恶皆我之师，进善其有穷乎？&quot;</p>
            <p>　　子曰：&quot;天生德于予，桓魋其如予何？&quot;魋，徒雷反。桓魋，宋司马向魋也。出于桓公，故又称桓氏。魋欲害孔子，孔子言天既赋我以如是之德，则桓魋其奈我何？言必不能违天害己。</p>
            <p>　　子曰：&quot;二三子以我为隐乎？吾无隐乎尔。吾无行而不与二三子者，是丘也。&quot;诸弟子以夫子之道高深不可几及，故疑其有隐，而不知圣人作、止、语、默无非教也，故夫子以此言晓之。与，犹示也。程子曰：&quot;圣人之道犹天然，门弟子亲炙而冀及之，然后知其高且远也。使诚以为不可及，则趋向之心不几于怠乎？故圣人之教，常俯而就之如此，非独使资质庸下者勉思企及，而才气高迈者亦不敢躐易而进也。&quot;吕氏曰：&quot;圣人体道无隐，与天象昭然，莫非至教。常以示人，而人自不察。&quot;</p>
            <p>　　子以四教：文，行，忠，信。行，去声。程子曰：&quot;教人以学文修行而存忠信也。忠信，本也。&quot;</p>
            <p>　　子曰：&quot;圣人，吾不得而见之矣；得见君子者，斯可矣。&quot;圣人，神明不测之号。君子，才德出众之名。子曰：&quot;善人，吾不得而见之矣；得见有恒者，斯可矣。恒，胡登反。○&quot;子曰&quot;字疑衍文。恒，常久之意。张子曰：&quot;有恒者，不贰其心。善人者，志于仁而无恶。&quot;亡而为有，虚而为盈，约而为泰，难乎有恒矣。&quot;亡，读为无。三者皆虚夸之事，凡若此者，必不能守其常也。张敬夫曰：&quot;圣人、君子以学言，善人、有恒者以质言。&quot;愚谓有恒者之与圣人，高下固悬绝矣，然未有不自有恒而能至于圣者也。故章末申言有恒之义，其示人入德之门，可谓深切而着明矣。</p>
            <p>　　子钓而不纲，弋不射宿。射，食亦反。纲，以大绳属网，绝流而渔者也。弋，以生丝系矢而射也。宿，宿鸟。洪氏曰：&quot;孔子少贫贱，为养与祭，或不得已而钓弋，如猎较是也。然尽物取之，出其不意，亦不为也。此可见仁人之本心矣。待物如此，待人可知；小者如此，大者可知。&quot;</p>
            <p>　　子曰：&quot;盖有不知而作之者，我无是也。多闻择其善者而从之，多见而识之，知之次也。&quot;识，音志。不知而作，不知其理而妄作也。孔子自言未尝妄作，盖亦谦辞，然亦可见其无所不知也。识，记也。所从不可不择，记则善恶皆当存之，以备参考。如此者虽未能实知其理，亦可以次于知之者也。</p>
            <p>　　互乡难与言，童子见，门人惑。见，贤遍反。互乡，乡名。其人习于不善，难与言善。惑者，疑夫子不当见之也。子曰：&quot;与其进也，不与其退也，唯何甚！人洁己以进，与其洁也，不保其往也。&quot;疑此章有错简。&quot;人洁&quot;至&quot;往也&quot;十四字，当在&quot;与其进也&quot;之前。洁，修治也。与，许也。往，前日也。言人洁己而来，但许其能自洁耳，固不能保其前日所为之善恶也；但许其进而来见耳，非许其既退而为不善也。盖不追其既往，不逆其将来，以是心至，斯受之耳。唯字上下，疑又有阙文，大抵亦不为已甚之意。程子曰：&quot;圣人待物之洪如此。&quot;</p>
            <p>　　子曰：&quot;仁远乎哉？我欲仁，斯仁至矣。&quot;仁者，心之德，非在外也。放而不求，故有以为远者；反而求之，则即此而在矣，夫岂远哉？程子曰：&quot;为仁由己，欲之则至，何远之有？&quot;</p>
            <p>　　陈司败问昭公知礼乎？孔子曰：&quot;知礼。&quot;陈，国名。司败，官名，即司寇也。昭公，鲁君，名裯。习于威仪之节，当时以为知礼。故司败以为问，而孔子答之如此孔子退，揖巫马期而进之，曰：&quot;吾闻君子不党，君子亦党乎？君取于吴为同姓，谓之吴孟子。君而知礼，孰不知礼？&quot;取，七住反。○巫马姓，期字，孔子弟子，名施。司败揖而进之也。相助匿非曰党。礼不娶同姓，而鲁与吴皆姬姓。谓之吴孟子者，讳之使若宋女子姓者然。巫马期以告。子曰：&quot;丘也幸，苟有过，人必知之。&quot;孔子不可自谓讳君之恶，又不可以娶同姓为知礼，故受以为过而不辞。吴氏曰：&quot;鲁盖夫子父母之国，昭公，鲁之先君也。司败又未尝显言其事，而遽以知礼为问，其对之宜如此也。及司败以为有党，而夫子受以为过，盖夫子之盛德，无所不可也。然其受以为过也，亦不正言其所以过，初若不知孟子之事者，可以为万世之法矣。&quot;</p>
            <p>　　子与人歌而善，必使反之，而后和之。和，去声。反，复也。必使复歌者，欲得其详而取其善也。而后和之者，喜得其详而与其善也。此见圣人气象从容，诚意恳至，而其谦逊审密，不掩人善又如此。盖一事之微，而众善之集，有不可胜既者焉，读者宜详味之。</p>
            <p>　　子曰：&quot;文，莫吾犹人也。躬行君子，则吾未之有得。&quot;莫，疑辞。犹人，言不能过人，而尚可以及人。未之有得，则全未有得，皆自谦之辞。而足以见言行之难易缓急，欲人之勉其实也。谢氏曰&quot;文虽圣人无不与人同，故不逊；能躬行君子，斯可以入圣，故不居；犹言君子道者三我无能焉。&quot;</p>
            <p>　　子曰：&quot;若圣与仁，则吾岂敢？抑为之不厌，诲人不倦，则可谓云尔已矣。&quot;公西华曰：&quot;正唯弟子不能学也。&quot;此亦夫子之谦辞也。圣者，大而化之。仁，则心德之全而人道之备也。为之，谓为仁圣之道。诲人，亦谓以此教人也。然不厌不倦，非己有之则不能，所以弟子不能学也。晁氏曰：&quot;当时有称夫子圣且仁者，以故夫子辞之。苟辞之而已焉，则无以进天下之材，率天下之善，将使圣与仁为虚器，而人终莫能至矣。故夫子虽不居仁圣，而必以为之不厌、诲人不倦自处也。&quot;可谓云尔已矣者，无他之辞也。公西华仰而叹之，其亦深知夫子之意矣。</p>
            <p>　　子疾病，子路请祷。子曰：&quot;有诸？&quot;子路对曰：&quot;有之。诔曰：'祷尔于上下神只。'&quot;子曰：&quot;丘之祷久矣。&quot;诔，力①轨反。祷，谓祷于鬼神。有诸，问有此理否。诔者，哀死而述其行之辞也。上下，谓天地。天曰神，地曰只。祷者，悔过迁善，以祈神之佑也。无其理则不必祷，既曰有之，则圣人未尝有过，无善可迁。其素行固已合于神明，故曰：&quot;丘之祷久矣。&quot;又士丧礼，疾病行祷五祀，盖臣子迫切之至情，有不能自已者，初不请于病者而后祷也。故孔子之于子路，不直拒之，而但告以无所事祷之意。</p>
            <p>　　①&quot;力&quot;原作&quot;九&quot;，据清仿宋大字本改。</p>
            <p>　　子曰：&quot;奢则不孙，俭则固。与其不孙也，宁固。&quot;孙，去声。孙，顺也。固，陋也。奢俭俱失中，而奢之害大。晁氏曰：&quot;不得已而救时之弊也。&quot;</p>
            <p>　　子曰：&quot;君子坦荡荡，小人长戚戚。&quot;坦，平也。荡荡，宽广貌。程子曰：&quot;君子循理，故常舒泰；小人役于物，故多忧戚。&quot;程子曰：&quot;君子坦荡荡，心广体胖。&quot;</p>
            <p>　　子温而厉，威而不猛，恭而安。厉，严肃也。人之德性本无不备，而气质所赋，鲜有不偏，惟圣人全体浑然，阴阳合德，故其中和之气见于容貌之间者如此。门人熟察而详记之，亦可见其用心之密矣。抑非知足以知圣人而善言德行者不能也，故程子以为曾子之言。学者所宜反复而玩心也。<br>
              泰伯第八　凡二十一章</p>
            <p><br>
              　　子曰：&quot;泰伯，其可谓至德也已矣！三以天下让，民无得而称焉。&quot;泰伯，周大王之长子。至德，谓德之至极，无以复加者也。三让，谓固逊也。无得而称，其逊隐微，无迹可见也。盖大王三子：长泰伯，次仲雍，次季历。大王之时，商道寖衰，而周日强大。季历又生子昌，有圣德。大王因有翦商之志，而泰伯不从，大王遂欲传位季历以及昌。泰伯知之，即与仲雍逃之荆蛮。于是大王乃立季历，传国至昌，而三分天下有其二，是为文王。文王崩，子发立，遂克商而有天下，是为武王。夫以泰伯之德，当商周之际，固足以朝诸侯有天下矣，乃弃不取而又泯其迹焉，则其德之至极为何如哉！盖其心即夷齐扣马之心，而事之难处有甚焉者，宜夫子之叹息而赞美之也。泰伯不从，事见春秋传。</p>
            <p>　　子曰：&quot;恭而无礼则劳，慎而无礼则葸，勇而无礼则乱，直而无礼则绞。葸，丝里反。绞，古卯反。葸，畏惧貌。绞，急切也。无礼则无节文，故有四者之弊。君子笃于亲，则民兴于仁；故旧不遗，则民不偷。&quot;君子，谓在上之人也。兴，起也。偷，薄也。张子曰&quot;人道知所先后，则恭不劳、慎不葸、勇不乱、直不绞，民化而德厚矣。&quot;吴氏曰：&quot;君子以下，当自为一章，乃曾子之言也。&quot;愚按：此一节与上文不相蒙，而与首篇慎终追远之意相类，吴说近是。</p>
            <p>　　曾子有疾，召门弟子曰：&quot;启予足！启予手！诗云'战战兢兢，如临深渊，如履薄冰。'而今而后，吾知免夫！小子！&quot;夫，音扶。启，开也。曾子平日以为身体受于父母，不敢毁伤，故于此使弟子开其衾而视之。诗小旻之篇。战战，恐惧。兢兢，戒谨。临渊，恐坠；履冰，恐陷也。曾子以其所保之全示门人，而言其所以保之之难如此；至于将死，而后知其得免于毁伤也。小子，门人也。语毕而又呼之，以致反复丁宁之意，其警之也深矣。程子曰：&quot;君子曰终，小人曰死。君子保其身以没，为终其事也，故曾子以全归为免矣。&quot;尹氏曰：&quot;父母全而生之，子全而归之。曾子临终而启手足，为是故也。非有得于道，能如是乎？&quot;范氏曰：&quot;身体犹不可亏也，况亏其行以辱其亲乎？&quot;</p>
            <p>　　曾子有疾，孟敬子问之。孟敬子，鲁大夫仲孙氏，名捷。问之者，问其疾也。曾子言曰：&quot;鸟之将死，其鸣也哀；人之将死，其言也善。言，自言也。鸟畏死，故鸣哀。人穷反本，故言善。此曾子之谦辞，欲敬子知其所言之善而识之也。君子所贵乎道者三：动容貌，斯远暴慢矣；正颜色，斯近信矣；出辞气，斯远鄙倍矣。笾豆之事，则有司存。&quot;远、近，并去声。贵，犹重也。容貌，举一身而言。暴，粗厉也。慢，放肆也。信、实也。正颜色而近信，则非色庄也。辞，言语。气，声气也。鄙，凡陋也。倍，与背同，谓背理也。笾，竹豆。豆，木豆。言道虽无所不在，然君子所重者，在此三事而已。是皆修身之要、为政之本，学者所当操存省察，而不可有造次颠沛之违者也。若夫笾豆之事，器数之末，道之全体固无不该，然其分则有司之守，而非君子之所重矣。程子曰：&quot;动容貌，举一身而言也。周旋中礼，暴慢斯远矣。正颜色则不妄，斯近信矣。出辞气，正由中出，斯远鄙倍。三者正身而不外求，故曰笾豆之事则有司存。&quot;尹氏曰&quot;养于中则见于外，曾子盖以修己为为政之本。若乃器用事物之细，则有司存焉。&quot;</p>
            <p>　　曾子曰：&quot;以能问于不能，以多问于寡；有若无，实若虚，犯而不校，昔者吾友尝从事于斯矣。&quot;校，计校也。友，马氏以为颜渊是也。颜子之心，惟知义理之无穷，不见物我之有间，故能如此。谢氏曰：&quot;不知有余在己，不足在人；不必得为在己，失为在人，非几于无我者不能也。&quot;</p>
            <p>　　曾子曰：&quot;可以托六尺之孤，可以寄百里之命，临大节而不可夺也。君子人与？君子人也。&quot;与，平声。其才可以辅幼君、摄国政，其节至于死生之际而不可夺，可谓君子矣。与，疑辞。也，决辞。设为问答，所以深着其必然也。程子曰：&quot;节操如是，可谓君子矣。&quot;</p>
            <p>　　曾子曰：&quot;士不可以不弘毅，任重而道远。弘，宽广也。毅，强忍也。非弘不能胜其重，非毅无以致其远。仁以为己任，不亦重乎？死而后已，不亦远乎？&quot;仁者，人心之全德，而必欲以身体而力行之，可谓重矣。一息尚存，此志不容少懈，可谓远矣。程子曰：&quot;弘而不毅，则无规矩而难立；毅而不弘，则隘陋而无以居之。&quot;又曰&quot;弘大刚毅，然后能胜重任而远到。&quot;</p>
            <p>　　子曰：&quot;兴于诗，兴，起也。诗本性情，有邪有正，其为言既易知，而吟咏之间，抑扬反复，其感人又易入。故学者之初，所以兴起其好善恶恶之心，而不能自已者，必于此而得之。立于礼。礼以恭敬辞逊为本，而有节文度数之详，可以固人肌肤之会，筋骸之束。故学者之中，所以能卓然自立，而不为事物之所摇夺者，必于此而得之。成于乐。&quot;乐有五声十二律，更唱迭和，以为歌舞八音之节，可以养人之性情，而荡涤其邪秽，消融其查滓。故学者之终，所以至于义精仁熟，而自和顺于道德者，必于此而得之，是学之成也。按内则，十年学幼仪，十三学乐诵诗，二十而后学礼。则此三者，非小学传授之次，乃大学终身所得之难易、先后、浅深也。程子曰：&quot;天下之英才不为少矣，特以道学不明，故不得有所成就。夫古人之诗，如今之歌曲，虽闾里童稚，皆习闻之而知其说，故能兴起。今虽老师宿儒，尚不能晓其义，况学者乎？是不得兴于诗也。古人自洒埽应对，以至冠、昏、丧、祭，莫不有礼。今皆废坏，是以人伦不明，治家无法，是不得立于礼也。古人之乐：声音所以养其耳，采色所以养其目，歌咏所以养其性情，舞蹈所以养其血脉。今皆无之，是不得成于乐也。是以古之成材也易，今之成材也难。&quot;</p>
            <p>　　子曰：&quot;民可使由之，不可使知之。&quot;民可使之由于是理之当然，而不能使之知其所以然也。程子曰：&quot;圣人设教，非不欲人家喻而户晓也，然不能使之知，但能使之由之尔。若曰圣人不使民知，则是后世朝四暮三之术也，岂圣人之心乎？&quot;</p>
            <p>　　子曰：&quot;好勇疾贫，乱也。人而不仁，疾之已甚，乱也。&quot;好，去声。好勇而不安分，则必作乱。恶不仁之人而使之无所容，则必致乱。二者之心，善恶虽殊，然其生乱则一也。</p>
            <p>　　子曰：&quot;如有周公之才之美，使骄且吝，其余不足观也已。&quot;才美，谓智能技艺之美。骄，矜夸。吝，鄙啬也。程子曰：&quot;此甚言骄吝之不可也。盖有周公之德，则自无骄吝；若但有周公之才而骄吝焉，亦不足观矣。&quot;又曰：&quot;骄，气盈。吝，气歉。&quot;愚谓骄吝虽有盈歉之殊，然其势常相因。盖骄者吝之枝叶，吝者骄之本根。故尝验之天下之人，未有骄而不吝，吝而不骄者也。</p>
            <p>　　子曰：&quot;三年学，不至于谷，不易得也。&quot;易，去声。谷，禄也。至，疑当作志。为学之久，而不求禄，如此之人，不易得也。杨氏曰：&quot;虽子张之贤，犹以干禄为问，况其下者乎？然则三年学而不至于谷，宜不易得也。&quot;</p>
            <p>　　子曰：&quot;笃信好学，守死善道。好，去声。笃，厚而力也。不笃信，则不能好学；然笃信而不好学，则所信或非其正。不守死，则不能以善其道；然守死而不足以善其道，则亦徒死而已。盖守死者笃信之效，善道者好学之功。危邦不入，乱邦不居。天下有道则见，无道则隐。见，贤遍反。君子见危授命，则仕危邦者无可去之义，在外则不入可也。乱邦未危，而刑政纪纲紊矣，故洁其身而去之。天下，举一世而言。无道，则隐其身而不见也。此惟笃信好学、守死善道者能之。邦有道，贫且贱焉，耻也；邦无道，富且贵焉，耻也。&quot;世治而无可行之道，世乱而无能守之节，碌碌庸人，不足以为士矣，可耻之甚也。晁氏曰：&quot;有学有守，而去就之义洁，出处之分明，然后为君子之全德也。&quot;</p>
            <p>　　子曰：&quot;不在其位，不谋其政。&quot;程子曰：&quot;不在其位，则不任其事也，若君大夫问而告者则有矣。&quot;</p>
            <p>　　子曰：&quot;师挚之始，关雎之乱，洋洋乎！盈耳哉。&quot;挚，音至。雎，七余反。师挚，鲁乐师名挚也。乱，乐之卒章也。史记曰&quot;关雎之乱以为风始。&quot;洋洋，美盛意。孔子自卫反鲁而正乐，适师挚在官之初，故乐之美盛如此。</p>
            <p>　　子曰：&quot;狂而不直，侗而不愿，悾悾而不信，吾不知之矣。&quot;侗，音通。悾，音空。侗，无知貌。愿，谨厚也。悾悾，无能貌。吾不知之者，甚绝之之辞，亦不屑之教诲也。苏氏曰：&quot;天之生物，气质不齐。其中材以下，有是德则有是病。有是病必有是德，故马之蹄啮者必善走，其不善者必驯。有是病而无是德，则天下之弃才也。&quot;</p>
            <p>　　子曰：&quot;学如不及，犹恐失之。&quot;言人之为学，既如有所不及矣，而其心犹竦然，惟恐其或失之，警学者当如是也。程子曰：&quot;学如不及，犹恐失之，不得放过。纔说姑待明日，便不可也。&quot;</p>
            <p>　　子曰：&quot;巍巍乎！舜禹之有天下也，而不与焉。&quot;与，去声。巍巍，高大之貌。不与，犹言不相关，言其不以位为乐也。</p>
            <p>　　子曰：&quot;大哉尧之为君也！巍巍乎！唯天为大，唯尧则之。荡荡乎！民无能名焉。唯，犹独也。则，犹准也。荡荡，广远之称也。言物之高大，莫有过于天者，而独尧之德能与之准。故其德之广远，亦如天之不可以言语形容也。巍巍乎！其有成功也；焕乎，其有文章！&quot;成功，事业也。焕，光明之貌。文章，礼乐法度也。尧之德不可名，其可见者此尔。尹氏曰：&quot;天道之大，无为而成。唯尧则之以治天下，故民无得而名焉。所可名者，其功业文章巍然焕然而已。&quot;</p>
            <p>　　舜有臣五人而天下治。治，去声。五人，禹、稷、契、皋陶、伯益。武王曰：&quot;予有乱臣十人。&quot;书泰誓之辞。马氏曰：&quot;乱，治也。&quot;十人，谓周公旦、召公奭、太公望、毕公、荣公、太颠、闳夭、散宜生、南宫适，其一人谓文母。刘侍读以为子无臣母之义，盖邑姜也。九人治外，邑姜治内。或曰：&quot;乱本作乿，古治字也。&quot;孔子曰：&quot;才难，不其然乎？唐虞之际，于斯为盛。有妇人焉，九人而已。称孔子者，上系武王君臣之际，记者谨之。才难，盖古语，而孔子然之也。才者，德之用也。唐虞，尧舜有天下之号。际，交会之间。言周室人才之多，惟唐虞之际，乃盛于此。降自夏商，皆不能及，然犹但有此数人尔，是才之难得也。三分天下有其二，以服事殷。周之德，其可谓至德也已矣。&quot;春秋传曰，&quot;文王率商之畔国以事纣&quot;，盖天下归文王者六州，荆、梁、雍、豫、徐、扬也。惟青、?、冀，尚属纣耳。范氏曰：&quot;文王之德，足以代商。天与之，人归之，乃不取而服事焉，所以为至德也。孔子因武王之言而及文王之德，且与泰伯，皆以至德称之，其指微矣。&quot;或曰：&quot;宜断三分以下，别以孔子曰起之，而自为一章。&quot;</p>
            <p>　　子曰：&quot;禹，吾无间然矣。菲饮食，而致孝乎鬼神；恶衣服，而致美乎黻冕；卑宫室，而尽力乎沟洫。禹，吾无间然矣。&quot;闲，去声。菲，音匪。黻，音弗。洫，呼域反。闲，罅隙也，谓指其罅隙而非议之也。菲，薄也。致孝鬼神，谓享祀丰洁。衣服，常服。黻，蔽膝也，以韦为之。冕，冠也，皆祭服也。沟洫，田间水道，以正疆界、备旱潦者也。或丰或俭，各适其宜，所以无罅隙之可议也，故再言以深美之。○杨氏曰：&quot;薄于自奉，而所勤者民之事，所致饰者宗庙朝廷之礼，所谓有天下而不与也，夫何间然之有。&quot;</p>
          </td>
        </tr>
      </table>
      <p>&nbsp;</p>
      <table width="463" border="0" cellspacing="0" cellpadding="0" align="center">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='25.htm'>上一篇</a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='27.htm'>下一篇</a></div>
                </td>
              </tr>
            </table>
            <p align=center>□ 作者：孔子弟子
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
          </td>
        </tr>
      </table>
    </td>
  </tr>
</table>
<table border="0" cellpadding="0" cellspacing="0" width="776">
  <tr valign="top" align="right">
    <td><img src="bottom.jpg" width="152" height="58" border="0"></td>
  </tr>
</table>
</body>
</html>

