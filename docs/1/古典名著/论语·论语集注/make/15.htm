<html>
<head>
<title>卫灵公第十五</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.jpg" topmargin="0" marginwidth="0" marginheight="0">
<table border="0" cellpadding="0" cellspacing="0" width="776">
  <tr valign="top"> 
    <td width="73"> 
      <table width="73" border="0" cellspacing="0" cellpadding="0" height="131" background="t1bg.gif">
        <tr> 
          <td width="42" rowspan="2">&nbsp;</td>
          <td height="18" width="31"></td>
        </tr>
        <tr>
          <td width="31" valign="top"><a href="16.htm"><img src="next.gif" width="31" height="91" border="0"></a></td>
        </tr>
      </table>
    </td>
    <td>
      <table width="703" border="0" cellspacing="0" cellpadding="0">
        <tr> 
          <td colspan="2"><img src="top1.jpg" width="517" height="71" border="0"></td>
        </tr>
        <tr align="center" valign="middle"> 
          <td colspan="2" height="60" background="t3bg.gif">
            <p align="center" class="h">卫灵公第十五 </p>
          </td>
        </tr>
      </table>
    </td>
  </tr>
</table>
<table width="776" border="0" cellspacing="0" cellpadding="0">
  <tr>
    <td width="73" valign="top"> 
      <table border="0" cellpadding="0" cellspacing="0" background="t2bg.gif" height="132" width="73">
        <tr valign="top"> 
          <td rowspan="7" width="42">&nbsp;</td>
          <td width="31" height="22"></td>
        </tr>
        <tr valign="top"> 
          <td rowspan="6"><a href="14.htm"><img src="last.jpg" width="31" height="91" border="0"></a></td>
        </tr>
      </table>
      <table width="73" border="0" cellspacing="0" cellpadding="0" height="132">
        <tr>
          <td>&nbsp;</td>
          <td width="31"><a href="content.htm"><img src="return.jpg" width="31" height="91" border="0"></a></td>
        </tr>
      </table>
    </td>
    <td align="center" valign="top">
      <br>
      <table width="600" border="0" cellspacing="0" cellpadding="0" align="center">
        <tr> 
          <td>『１』卫灵公问陈於孔子。孔子对曰：&quot;俎豆之事，则尝闻之矣；军旅之事，未之学也。&quot;明日遂行。
            <p>『２』在陈绝粮。从者病，莫能兴。子路愠见曰：&quot;君子亦有穷乎？&quot;子曰：&quot;君子固穷；小人斯滥矣。&quot;</p>
            <p>『３』子曰：&quot;赐也，女以予为多学而识之者与？&quot;对曰：&quot;然，非与？&quot;曰：&quot;非也！予一以贯之。&quot;</p>
            <p>『４』子曰：&quot;由，知德者鲜矣！&quot;</p>
            <p>『５』子曰：&quot;无为而治者，其舜也与！夫何为哉？恭己正南面而已矣。&quot;</p>
            <p>『６』子张问&quot;行&quot;。子曰：&quot;言忠信，行笃敬，虽蛮貊之邦行矣；言不忠信，行不笃敬，虽州里行乎哉？立，则见其参於前也；在舆，则见期倚於衡也；夫然後行！&quot;子张书诸绅。</p>
            <p>『７』子曰：&quot;直哉史鱼！邦有道，如矢；邦有道，如矢。君子哉蘧伯玉！邦有道，则仕；邦无道，则可卷而怀之。&quot;</p>
            <p>『８』子曰：&quot;可与言，而不与之言，失人；不可与言，而与之言，失言。知者不失人，亦不失言。&quot;</p>
            <p>『９』子曰：&quot;志士仁人，无求生以害仁，有杀身以成仁。&quot;</p>
            <p>『１０』子贡问&quot;为仁&quot;。子曰：&quot;工欲善其事，必先利其器。居是邦也，事其大夫之贤者，友其士之仁者。&quot;</p>
            <p>『１１』颜渊问&quot;为邦&quot;。子曰：&quot;行夏之时，乘殷之辂。服周之冕。乐则韶舞。放郑声，远佞人；郑声淫，佞人殆。&quot;</p>
            <p>『１２』子曰：&quot;人无远虑，必有近忧。&quot;</p>
            <p>『１３』子曰：&quot;已矣乎！吾未见好德如好色者也！&quot;</p>
            <p>『１４』子曰：&quot;臧文仲，其窃位者与？知柳下惠之贤，而不与立也。&quot;</p>
            <p>『１５』子曰：&quot;躬自厚，而薄责於人，则远怨矣！&quot;</p>
            <p>『１６』子曰：&quot;不曰∶</p>
            <p>『如之何，如之何』者，吾末如之何也已矣？&quot;</p>
            <p>『１７』子曰：&quot;群居终日，言不及义，好行小慧；难矣哉！&quot;</p>
            <p>『１８』子曰：&quot;君子义以为质，礼以行之，孙以出之，信以成之；君子哉！&quot;</p>
            <p>『１９』子曰：&quot;君子病无能焉，不病人之不己知也。&quot;</p>
            <p>『２０』子曰：&quot;君子疾没世而名不称焉。&quot;</p>
            <p>『２１』子曰：&quot;君子求诸己；小人求诸人。&quot;</p>
            <p>『２２』子曰：&quot;君子矜而不争，群而不党。&quot;</p>
            <p>『２３』子曰：&quot;君子不以言举人；不以人废言。&quot;</p>
            <p>『２４』子贡问曰：&quot;有一言而可以终身行之者乎？&quot;子曰：&quot;其怒乎！己所不欲，勿施於人。&quot;</p>
            <p>『２５』子曰：&quot;吾之於人也，谁毁谁誉？如有所誉者，其有所试矣。斯民也，三代之所以直道而行也。&quot;</p>
            <p>『２６』子曰：&quot;吾犹及史之阙文也；有马者，借人乘之；今亡矣夫！&quot;</p>
            <p>『２７』子曰：&quot;巧言乱德。小不忍，则乱大谋。&quot;</p>
            <p>『２８』子曰：&quot;众恶之，必察焉；众好之，必察焉。&quot;</p>
            <p>『２９』子曰：&quot;人能弘道，非道弘人。&quot;</p>
            <p>『３０』子曰：&quot;过而不改，是谓过矣！&quot;</p>
            <p>『３１』子曰：&quot;吾尝终日不食，终夜不寝，以思；无益，不如学也。&quot;</p>
            <p>『３２』子曰：&quot;君子谋道不谋食；耕也，馁在其中矣；学也，禄在其中矣。君子忧哈}D不忧贫。&quot;</p>
            <p>『３３』子曰：&quot;知及之，仁不能守之；虽得之，必失之。知及之，仁能守之，不庄以泣之；则民不敬。知及之，仁能守之，庄以泣之，动之不以礼；未善也。&quot;</p>
            <p>『３４』子曰：&quot;君子不可小知，而可大受也；小人不可大受，而可小知也。&quot;</p>
            <p>『３５』子曰：&quot;民之於仁也，甚於水火。水火，吾见蹈而死者矣；未见蹈仁而死者也。&quot;</p>
            <p>『３６』子曰：&quot;当仁，不让於师。&quot;</p>
            <p>『３７』子曰：&quot;君子贞而不谅。&quot;</p>
            <p>『３８』子曰：&quot;事君敬其事而後其食。&quot;</p>
            <p>『３９』子曰：&quot;有教无类。&quot;</p>
            <p>『４０』子曰：&quot;道不同，不相为谋。&quot;</p>
            <p>『４１』子曰：&quot;辞，达而已矣！&quot;</p>
            <p>『４２』师冕见。及阶，子曰：&quot;阶也！&quot;及席，子曰：&quot;席也！&quot;皆坐，子告之曰：&quot;某在斯！某在斯！&quot;师冕出，子张问曰：&quot;与师言之道与？&quot;子曰：&quot;然，固相师之道也。&quot;</p>
          </td>
        </tr>
      </table>
      <p>&nbsp;</p>
      <table width="463" border="0" cellspacing="0" cellpadding="0" align="center">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='14.htm'>上一篇</a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='16.htm'>下一篇</a></div>
                </td>
              </tr>
            </table>
            <p align=center>□ 作者：孔子弟子
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
          </td>
        </tr>
      </table>
    </td>
  </tr>
</table>
<table border="0" cellpadding="0" cellspacing="0" width="776">
  <tr valign="top" align="right">
    <td><img src="bottom.jpg" width="152" height="58" border="0"></td>
  </tr>
</table>
</body>
</html>

