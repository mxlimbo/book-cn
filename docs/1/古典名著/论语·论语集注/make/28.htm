<html>
<head>
<title>卷六　先进第十一</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.jpg" topmargin="0" marginwidth="0" marginheight="0">
<table border="0" cellpadding="0" cellspacing="0" width="776">
  <tr valign="top"> 
    <td width="73"> 
      <table width="73" border="0" cellspacing="0" cellpadding="0" height="131" background="t1bg.gif">
        <tr> 
          <td width="42" rowspan="2">&nbsp;</td>
          <td height="18" width="31"></td>
        </tr>
        <tr>
          <td width="31" valign="top"><a href="29.htm"><img src="next.gif" width="31" height="91" border="0"></a></td>
        </tr>
      </table>
    </td>
    <td>
      <table width="703" border="0" cellspacing="0" cellpadding="0">
        <tr> 
          <td colspan="2"><img src="top1.jpg" width="517" height="71" border="0"></td>
        </tr>
        <tr align="center" valign="middle"> 
          <td colspan="2" height="60" background="t3bg.gif">
            <p align="center" class="h">卷六　先进第十一 </p>
          </td>
        </tr>
      </table>
    </td>
  </tr>
</table>
<table width="776" border="0" cellspacing="0" cellpadding="0">
  <tr>
    <td width="73" valign="top"> 
      <table border="0" cellpadding="0" cellspacing="0" background="t2bg.gif" height="132" width="73">
        <tr valign="top"> 
          <td rowspan="7" width="42">&nbsp;</td>
          <td width="31" height="22"></td>
        </tr>
        <tr valign="top"> 
          <td rowspan="6"><a href="27.htm"><img src="last.jpg" width="31" height="91" border="0"></a></td>
        </tr>
      </table>
      <table width="73" border="0" cellspacing="0" cellpadding="0" height="132">
        <tr>
          <td>&nbsp;</td>
          <td width="31"><a href="content.htm"><img src="return.jpg" width="31" height="91" border="0"></a></td>
        </tr>
      </table>
    </td>
    <td align="center" valign="top">
      <br>
      <table width="600" border="0" cellspacing="0" cellpadding="0" align="center">
        <tr> 
          <td>　　此篇多评弟子贤否。凡二十五①章。胡氏曰：&quot;此篇记闵子骞言行者四，而其一直称闵子，疑闵氏门人所记也。&quot;
            <p>　　①&quot;五&quot;原&quot;七&quot;，据清仿宋大字本及正文改。</p>
            <p>　　子曰：&quot;先进于礼乐，野人也；后进于礼乐，君子也。先进后进，犹言前辈后辈。野人，谓郊外之民。君子，谓贤士大夫也。程子曰：&quot;先进于礼乐，文质得宜，今反谓之质朴，而以为野人。后进之于礼乐，文过其质，今反谓之彬彬，而以为君子。盖周末文胜，故时人之言如此，不自知其过于文也。&quot;如用之，则吾从先进。&quot;用之，谓用礼乐。孔子既述时人之言，又自言其如此，盖欲损过以就中也。</p>
            <p>　　子曰：&quot;从我于陈、蔡者，皆不及门也。&quot;从，去声。孔子尝厄于陈、蔡之间，弟子多从之者，此时皆不在门。故孔子思之，盖不忘其相从于患难之中也。德行：颜渊，闵子骞，冉伯牛，仲弓。言语：宰我，子贡。政事：冉有，季路。文学：子游，子夏行，去声。弟子因孔子之言，记此十人，而幷目其所长，分为四科。孔子教人各因其材，于此可见。程子曰：&quot;四科乃从夫子于陈、蔡者尔，门人之贤者固不止此。曾子传道而不与焉，故知十哲世俗论也。&quot;</p>
            <p>　　子曰：&quot;回也非助我者也，于吾言无所不说。&quot;说，音悦。助我，若子夏之起予，因疑问而有以相长也。颜子于圣人之言，默识心通，无所疑问。故夫子云然，其辞若有憾焉，其实乃深喜之。胡氏曰：&quot;夫子之于回，岂真以助我望之。盖圣人之谦德，又以深赞颜氏云尔。&quot;</p>
            <p>　　子曰：&quot;孝哉闵子骞！人不间于其父母昆弟之言。&quot;闲，去声。胡氏曰：&quot;父母兄弟称其孝友，人皆信之无异辞者，盖其孝友之实，有以积于中而着于外，故夫子叹而美之。&quot;</p>
            <p>　　南容三复白圭，孔子以其兄之子妻之。三、妻，并去声。诗大雅抑之篇曰：&quot;白圭之玷，尚可磨也；斯言之玷，不可为也。&quot;南容一日三复此言，事见家语，盖深有意于谨言也。此邦有道所以不废，邦无道所以免祸，故孔子以兄子妻之。范氏曰：&quot;言者行之表，行者言之实，未有易其言而能谨于行者。南容欲谨其言如此，则必能谨其行矣。&quot;</p>
            <p>　　季康子问：&quot;弟子孰为好学？&quot;孔子对曰：&quot;有颜回者好学，不幸短命死矣！今也则亡。&quot;好，去声。范氏曰：&quot;哀公、康子问同而对有详略者，臣之告君，不可不尽。若康子者，必待其能问乃告之，此教诲之道也。&quot;</p>
            <p>　　颜渊死，颜路请子之车以为之椁。颜路，渊之父，名无繇。少孔子六岁，孔子始教而受学焉。椁，外棺也。请为椁，欲卖车以买椁也。子曰：&quot;才不才，亦各言其子也。鲤也死，有棺而无椁。吾不徒行以为之椁。以吾从大夫之后，不可徒行也。&quot;鲤，孔子之子伯鱼也，先孔子卒。言鲤之才虽不及颜渊，然己与颜路以父视之，则皆子也。孔子时已致仕，尚从大夫之列，言后，谦辞。胡氏曰：&quot;孔子遇旧馆人之丧，尝脱骖以赙之矣。今乃不许颜路之请，何邪？葬可以无椁，骖可以脱而复求，大夫不可以徒行，命车不可以与人而鬻诸市也。且为所识穷乏者得我，而勉强以副其意，岂诚心与直道哉？或者以为君子行礼，视吾之有无而已。夫君子之用财，视义之可否岂独视有无而已哉？</p>
            <p>　　颜渊死。子曰：&quot;噫！天丧予！天丧予！&quot;丧，去声。噫，伤痛声。悼道无传，若天丧己也。</p>
            <p>　　颜渊死，子哭之恸。从者曰：&quot;子恸矣。&quot;从，去声。恸，哀过也。曰：&quot;有恸乎？哀伤之至，不自知也。非夫人之为恸而谁为！&quot;夫，音扶。为，去声。夫人，谓颜渊。言其死可惜，哭之宜恸，非他人之比也。胡氏曰：&quot;痛惜之至，施当其可，皆情性之正也。&quot;</p>
            <p>　　颜渊死，门人欲厚葬之，子曰：&quot;不可。&quot;丧具称家之有无，贫而厚葬，不循理也。故夫子止之。门人厚葬之。盖颜路听之。子曰：&quot;回也视予犹父也，予不得视犹子也。非我也，夫二三子也。&quot;叹不得如葬鲤之得宜，以责门人也。</p>
            <p>　　季路问事鬼神。子曰：&quot;未能事人，焉能事鬼？&quot;敢问死。曰：&quot;未知生，焉知死？&quot;焉，于虔反。问事鬼神，盖求所以奉祭祀之意。而死者人之所必有，不可不知，皆切问也。然非诚敬足以事人，则必不能事神；非原始而知所以生，则必不能反终而知所以死。盖幽明始终，初无二理，但学之有序，不可躐等，故夫子告之如此。程子曰：&quot;昼夜者，死生之道也。知生之道，则知死之道；尽事人之道，则尽事鬼之道。死生人鬼，一而二，二而一者也。或言夫子不告子路，不知此乃所以深告之也。&quot;</p>
            <p>　　闵子侍侧，誾誾如也；子路，行行如也；冉有、子贡，侃侃如也。子乐。誾、侃，音义见前篇。行，胡浪反。乐，音洛。行行，刚强之貌。子乐者，乐得英材而教育之。&quot;若由也，不得其死然。&quot;尹氏曰：&quot;子路刚强，有不得其死之理，故因以戒之。其后子路卒死于卫孔悝之难。&quot;洪氏曰：&quot;汉书引此句，上有曰字。&quot;或云：&quot;上文乐字，即曰字之误。&quot;</p>
            <p>　　鲁人为长府。长府，藏名。藏货财曰府。为，盖改作之。闵子骞曰：&quot;仍旧贯，如之何？何必改作？&quot;仍，因也。贯，事也。王氏曰：&quot;改作，劳民伤财。在于得已，则不如仍旧贯之善。&quot;子曰：&quot;夫人不言，言必有中。&quot;夫，音扶。中，去声。言不妄发，发必当理，惟有德者能之。</p>
            <p>　　子曰：&quot;由之瑟奚为于丘之门？&quot;程子曰：&quot;言其声之不和，与己不同也。&quot;家语云：&quot;子路鼓瑟，有北鄙杀伐之声。&quot;盖其气质刚勇，而不足于中和，故其发于声者如此。门人不敬子路。子曰：&quot;由也升堂矣，未入于室也。&quot;门人以夫子之言，遂不敬子路，故夫子释之。升堂入室，喻入道之次第。言子路之学，已造乎正大高明之域，特未深入精微之奥耳，未可以一事之失而遽忽之也。</p>
            <p>　　子贡问：&quot;师与商也孰贤？&quot;子曰：&quot;师也过，商也不及。&quot;子张才高意广，而好为苟难，故常过中。子夏笃信谨守，而规模狭隘，故常不及。曰：&quot;然则师愈与？&quot;与，平声。愈，犹胜也。子曰：&quot;过犹不及。&quot;道以中庸为至。贤知之过，虽若胜于愚不肖之不及，然其失中则一也。尹氏曰：&quot;中庸之为德也，其至矣乎！夫过与不及，均也。差之毫厘，缪以千里。故圣人之教，抑其过，引其不及，归于中道而已。&quot;</p>
            <p>　　季氏富于周公，而求也为之聚敛而附益之。为，去声。周公以王室至亲，有大功，位冢宰，其富宜矣。季氏以诸侯之卿，而富过之，非攘夺其君、刻剥其民，何以得此？冉有为季氏宰，又为之急赋税以益其富。子曰：&quot;非吾徒也。小子鸣鼓而攻之，可也。&quot;非吾徒，绝之也。小子鸣鼓而攻之，使门人声其罪以责之也。圣人之恶党恶而害民也如此。然师严而友亲，故己绝之，而犹使门人正之，又见其爱人之无已也。范氏曰：&quot;冉有以政事之才，施于季氏，故为不善至于如此。由其心术不明，不能反求诸身，而以仕为急故也。&quot;</p>
            <p>　　柴也愚，柴，孔子弟子，姓高，字子羔。愚者，知不足而厚有余。家语记其&quot;足不履影，启蛰不杀，方长不折。执亲之丧，泣血三年，未尝见齿。避难而行，不径不窦&quot;。可以见其为人矣。参也鲁，鲁，钝也。程子曰：&quot;参也竟以鲁得之。&quot;又曰：&quot;曾子之学，诚笃而已。圣门学者，聪明才辩，不为不多，而卒传其道，乃质鲁之人尔。故学以诚实为贵也。&quot;尹氏曰：&quot;曾子之才鲁，故其学也确，所以能深造乎道也。&quot;师也辟，辟，婢亦反。辟，便辟也。谓习于容止，少诚实也。由也喭。喭，五旦反。喭，粗俗也。传称喭者，谓俗论也。杨氏曰：&quot;四者性之偏，语之使知自励也。&quot;吴氏曰：&quot;此章之首，脱'子曰'二字。&quot;或疑下章子曰，当在此章之首，而通为一章。</p>
            <p>　　子曰：&quot;回也其庶乎，屡空。庶，近也，言近道也。屡空，数至空匮也。不以贫窭动心而求富，故屡至于空匮也。言其近道，又能安贫也。赐不受命，而货殖焉，亿则屡中。&quot;中，去声。命，谓天命。货殖，货财生殖也。亿，意度也。言子贡不如颜子之安贫乐道，然其才识之明，亦能料事而多中也。程子曰：&quot;子贡之货殖，非若后人之丰财，但此心未忘耳。然此亦子贡少时事，至闻性与天道，则不为此矣。&quot;范氏曰：&quot;屡空者，箪食瓢饮屡绝而不改其乐也。天下之物，岂有可动其中者哉？贫富在天，而子贡以货殖为心，则是不能安受天命矣。其言而多中者亿而已，非穷理乐天者也。夫子尝曰：'赐不幸言而中，是使赐多言也'，圣人之不贵言也如是。&quot;</p>
            <p>　　子张问善人之道。子曰：&quot;不践迹，亦不入于室。&quot;善人，质美而未学者也。程子曰：&quot;践迹，如言循途守辙。善人虽不必践旧迹而自不为恶，然亦不能入圣人之室也。&quot;张子曰：&quot;善人欲仁而未志于学者也。欲仁，故虽不践成法，亦不蹈于恶，有诸己也。由不学，故无自而入圣人之室也。&quot;</p>
            <p>　　子曰：&quot;论笃是与，君子者乎？色庄者乎？&quot;与，如字。言但以其言论笃实而与之，则未知其为君子者乎？为色庄者乎？言不可以言貌取人也。</p>
            <p>　　子路问：&quot;闻斯行诸？&quot;子曰：&quot;有父兄在，如之何其闻斯行之？&quot;冉有问：&quot;闻斯行诸？&quot;子曰：&quot;闻斯行之。&quot;公西华曰：&quot;由也问闻斯行诸，子曰'有父兄在'；求也问闻斯行诸，子曰'闻斯行之'。赤也惑，敢问。&quot;子曰：&quot;求也退，故进之；由也兼人，故退之。&quot;兼人，谓胜人也。张敬夫曰：&quot;闻义固当勇为，然有父兄在，则有不可得而专者。若不禀命而行，则反伤于义矣。子路有闻，未之能行，唯恐有闻。则于所当为，不患其不能为矣；特患为之之意或过，而于所当禀命者有阙耳。若冉求之资禀失之弱，不患其不禀命也；患其于所当为者逡巡畏缩，而为之不勇耳。圣人一进之，一退之，所以约之于义理之中，而使之无过不及之患也。&quot;</p>
            <p>　　子畏于匡，颜渊后。子曰：&quot;吾以女为死矣。&quot;曰：&quot;子在，回何敢死？&quot;女，音汝。○后，谓相失在后。何敢死，谓不赴斗而必死也。胡氏曰：&quot;先王之制，民生于三，事之如一。惟其所在，则致死焉。况颜渊之于孔子，恩义兼尽，又非他人之为师弟子者而已。即夫子不幸而遇难，回必捐生以赴之矣。捐生以赴之，幸而不死，则必上告天子、下告方伯，请讨以复雠，不但已也。夫子而在，则回何为而不爱其死，以犯匡人之锋乎？&quot;</p>
            <p>　　季子然问：&quot;仲由、冉求可谓大臣与？&quot;与，平声。子然，季氏子弟。自多其家得臣二子，故问之。子曰：&quot;吾以子为异之问，曾由与求之问。异，非常也。曾，犹乃也。轻二子以抑季然也。所谓大臣者：以道事君，不可则止。以道事君者，不从君之欲。不可则止者，必行己之志。今由与求也，可谓具臣矣。&quot;具臣，谓备臣数而已。曰：&quot;然则从之者与？&quot;与，平声。意二子既非大臣，则从季氏之所为而已。子曰：&quot;弒父与君，亦不从也。&quot;言二子虽不足于大臣之道，然君臣之义则闻之熟矣，弒逆大故必不从之。盖深许二子以死难不可夺之节，而又以阴折季氏不臣之心也。尹氏曰：&quot;季氏专权僭窃，二子仕其家而不能正也，知其不可而不能止也，可谓具臣矣。是时季氏已有无君之心，故自多其得人。意其可使从己也，故曰弒父与君亦不从也，其庶乎二子可免矣。&quot;</p>
            <p>　　子路使子羔为费宰。子路为季氏宰而举之也。子曰：&quot;贼夫人之子。&quot;夫，音扶，下同。贼，害也。言子羔质美而未学，遽使治民，适以害之。子路曰：&quot;有民人焉，有社稷焉。何必读书，然后为学？&quot;言治民事神皆所以为学。子曰：&quot;是故恶夫佞者。&quot;恶，去声。治民事神，固学者事，然必学之已成，然后可仕以行其学。若初未尝学，而使之即仕以为学，其不至于慢神而虐民者几希矣。子路之言，非其本意，但理屈辞穷，而取辨于口以御人耳。故夫子不斥其非，而特恶其佞也。范氏曰：&quot;古者学而后入政。未闻以政学者也。盖道之本在于修身，而后及于治人，其说具于方册。读而知之，然后能行。何可以不读书也？子路乃欲使子羔以政为学，失先后本末之序矣。不知其过而以口给御人，故夫子恶其佞也。&quot;</p>
            <p>　　子路、曾皙、冉有、公西华侍坐。坐，才卧反。皙，曾参父，名点。子曰：&quot;以吾一日长乎尔，毋吾以也。长，上声。言我虽年少长于女，然女勿以我长而难言。盖诱之尽言以观其志，而圣人和气谦德，于此亦可见矣。居则曰：'不吾知也！'如或知尔，则何以哉？&quot;言女平居，则言人不知我。如或有人知女，则女将何以为用也？子路率尔而对曰：&quot;千乘之国，摄乎大国之间，加之以师旅，因之以饥馑；由也为之，比及三年，可使有勇，且知方也。&quot;夫子哂之。乘，去声。饥，音机。馑，音仅。比，必二反，下同。哂，诗忍反。率尔，轻遽之貌。摄，管束也。二千五百人为师，五百人为旅。因，仍也。谷不熟曰饥，菜不熟曰馑。方，向也，谓向义也。民向义，则能亲其上，死其长矣。哂，微笑也。&quot;求！尔何如？&quot;对曰：&quot;方六七十，如五六十，求也为之，比及三年，可使足民。如其礼乐，以俟君子。&quot;求，尔何如，孔子问也，下放此。方六七十里，小国也。如，犹或也。五六十里，则又小矣。足，富足也。俟君子，言非己所能。冉有谦退，又以子路见哂，故其辞益逊。&quot;赤！尔何如？&quot;对曰：&quot;非曰能之，愿学焉。宗庙之事，如会同，端章甫，愿为小相焉。&quot;相，去声。公西华志于礼乐之事，嫌以君子自居。故将言己志而先为逊辞，言未能而愿学也。宗庙之事，谓祭祀。诸侯时见曰会，众眺曰同。端，玄端服。章甫，礼冠。相，赞君之礼者。言小，亦谦辞。&quot;点！尔何如？&quot;鼓瑟希，铿尔，舍瑟而作。对曰：&quot;异乎三子者之撰。&quot;子曰：&quot;何伤乎？亦各言其志也。&quot;曰：&quot;莫春者，春服既成。冠者五六人，童子六七人，浴乎沂，风乎舞雩，咏而归。&quot;夫子喟然叹曰；&quot;吾与点也！&quot;铿，苦耕反。舍，上声。撰，士免反。莫、冠，并去声。沂，鱼依反。雩音于。四子侍坐，以齿为序，则点当次对。以方鼓瑟，故孔子先问求、赤而后及点也。希，间歇也。作，起也。撰，具也。春服，单袷之衣。浴，盥濯也，今上巳祓除是也。沂，水名，在鲁城南，地志以为有温泉焉，理或然也。风，乘凉也。舞雩，祭天祷雨之处，有坛墠树木也。咏，歌也。曾点之学，盖有以见夫人欲尽处，天理流行，随处充满，无少欠阙。故其动静之际，从容如此。而其言志，则又不过即其所居之位，乐其日用之常，初无舍己为人之意。而其胸次悠然，直与天地万物上下同流，各得其所之妙，隐然自见于言外。视三子之规规于事为之末者，其气象不侔矣，故夫子叹息而深许之。而门人记其本末独加详焉，盖亦有以识此矣。三子者出，曾皙后。曾皙曰：&quot;夫三子者之言何如？&quot;子曰：&quot;亦各言其志也已矣。&quot;夫，音扶。曰：&quot;夫子何哂由也？&quot;点以子路之志，乃所优为，而夫子哂之，故请其说。曰：&quot;为国以礼，其言不让，是故哂之。&quot;夫子盖许其能，特哂其不逊。&quot;唯求则非邦也与？&quot;&quot;安见方六七十如五六十而非邦也者？&quot;与，平声，下同。曾点以冉求亦欲为国而不见哂，故微问之。而夫子之答无贬辞，盖亦许之。&quot;唯赤则非邦也与？&quot;&quot;宗庙会同，非诸侯而何？赤也为之小，孰能为之大？&quot;此亦曾皙问而夫子答也。孰能为之大，言无能出其右者，亦许之之辞。程子曰：&quot;古之学者，优柔厌饫，有先后之序。如子路、冉有、公西赤言志如此，夫子许之。亦以此自是实事。后之学者好高，如人游心千里之外，然自身却只在此。&quot;又曰：&quot;孔子与点，盖与圣人之志同，便是尧、舜气象也。诚异三子者之撰，特行有不掩焉耳，此所谓狂也。子路等所见者小，子路只为不达为国以礼道理，是以哂之。若达，却便是这气象也。&quot;又曰：&quot;三子皆欲得国而治之，故夫子不取。曾点，狂者也，未必能为圣人之事，而能知夫子之志。故曰浴乎沂，风乎舞雩，咏而归，言乐而得其所也。孔子之志，在于老者安之，朋友信之，少者怀之，使万物莫不遂其性。曾点知之，故孔子喟然叹曰&quot;吾与点也。&quot;又曰：&quot;曾点、漆雕开，已见大意。&quot;<br>
              颜渊第十二</p>
            <p><br>
              　　凡二十四章。</p>
            <p>　　颜渊问仁。子曰：&quot;克己复礼为仁。一日克己复礼，天下归仁焉。为仁由己，而由人乎哉？&quot;仁者，本心之全德。克，胜也。己，谓身之私欲也。复，反也。礼者，天理之节文也。为仁者，所以全其心之德也。盖心之全德，莫非天理，而亦不能不坏于人欲。故为仁者必有以胜私欲而复于礼，则事皆天理，而本心之德复全于我矣。归，犹与也。又言一日克己复礼，则天下之人皆与其仁，极言其效之甚速而至大也。又言为仁由己而非他人所能预，又见其机之在我而无难也。日日克之，不以为难，则私欲净尽，天理流行，而仁不可胜用矣。程子曰：&quot;非礼处便是私意。既是私意，如何得仁？须是克尽己私，皆归于礼，方始是仁。&quot;又曰：&quot;克己复礼，则事事皆仁，故曰天下归仁。&quot;谢氏曰：&quot;克己须从性偏难克处克将去。&quot;颜渊曰：&quot;请问其目。&quot;子曰：&quot;非礼勿视，非礼勿听，非礼勿言，非礼勿动。&quot;颜渊曰：&quot;回虽不敏，请事斯语矣。&quot;目，条件也。颜渊闻夫子之言，则于天理人欲之际，已判然矣，故不复有所疑问，而直请其条目也。非礼者，己之私也。勿者，禁止之辞。是人心之所以为主，而胜私复礼之机也。私胜，则动容周旋无不中礼，而日用之间，莫非天理之流行矣。事，如事事之事。请事斯语，颜子默识其理，又自知其力有以胜之，故直以为己任而不疑也。程子曰：&quot;颜渊问克己复礼之目，子曰，'非礼勿视，非礼勿听，非礼勿言，非礼勿动'，四者身之用也。由乎中而应乎外，制于外所以养其中也。颜渊事斯语，所以进于圣人。后之学圣人者，宜服膺而勿失也，因箴以自警。其视箴曰：'心兮本虚，应物无迹。操之有要，视为之则。蔽交于前，其中则迁。制之于外，以安其内。克己复礼，久而诚矣。'其听箴曰：'人有秉彝，本乎天性。知诱物化，遂亡其正。卓彼先觉，知止有定。闲邪存诚，非礼勿听。'其言箴曰：'人心之动，因言以宣。发禁躁妄，内斯静专。矧是枢机，兴戎出好，吉凶荣辱，惟其所召。伤易则诞，伤烦则支，己肆物忤，出悖来违。非法不道，钦哉训辞！'其动箴曰'哲人知几，诚之于思；志士励行，守之于为。顺理则裕，从欲惟危；造次克念，战兢自持。习与性成，圣贤同归。'&quot;愚按：此章问答，乃传授心法切要之言。非至明不能察其几，非至健不能致其决。故惟颜子得闻之，而凡学者亦不可以不勉也。程子之箴，发明亲切，学者尤宜深玩。</p>
            <p>　　仲弓问仁。子曰：&quot;出门如见大宾，使民如承大祭。己所不欲，勿施于人。在邦无怨，在家无怨。&quot;仲弓曰：&quot;雍虽不敏，请事斯语矣。&quot;敬以持己，恕以及物，则私意无所容而心德全矣。内外无怨，亦以其效言之，使以自考也。程子曰：&quot;孔子言仁，只说出门如见大宾，使民如承大祭。看其气象，便须心广体胖，动容周旋中礼。惟谨独，便是守之之法。&quot;或问：&quot;出门使民之时，如此可也；未出门使民之时，如之何？&quot;曰：&quot;此俨若思时也，有诸中而后见于外。观其出门使民之时，其敬如此，则前乎此者敬可知矣。非因出门使民，然后有此敬也。&quot;愚按：克己复礼，干道也；主敬行恕，坤道也。颜、冉之学，其高下浅深，于此可见。然学者诚能从事于敬恕之间而有得焉，亦将无己之可克矣。</p>
            <p>　　司马牛问仁。司马牛，孔子弟子，名犁，向魋之弟。子曰：&quot;仁者其言也讱。&quot;讱，音刃。讱，忍也，难也。仁者心存而不放，故其言若有所忍而不易发，盖其德之一端也。夫子以牛多言而躁，故告之以此。使其于此而谨之，则所以为仁之方，不外是矣。曰：&quot;其言也讱，斯谓之仁已乎？&quot;子曰：&quot;为之难，言之得无讱乎？&quot;牛意仁道至大，不但如夫子之所言，故夫子又告之以此。盖心常存，故事不苟，事不苟，故其言自有不得而易者，非强闭之而不出也。杨氏曰&quot;观此及下章再问之语，牛之易其言可知。&quot;程子曰：&quot;虽为司马牛多言故及此，然圣人之言，亦止此为是。&quot;愚谓牛之为人如此，若不告之以其病之所切，而泛以为仁之大概语之，则以彼之躁，必不能深思以去其病，而终无自以入德矣。故其告之如此。盖圣人之言，虽有高下大小之不同，然其切于学者之身，而皆为入德之要，则又初不异也。读者其致思焉。</p>
            <p>　　司马牛问君子。子曰：&quot;君子不忧不惧。&quot;向魋作乱，牛常忧惧。故夫子告之以此曰：&quot;不忧不惧，斯谓之君子已乎？&quot;子曰：&quot;内省不疚，夫何忧何惧？&quot;夫，音扶。牛之再问，犹前章之意，故复告之以此。疚，病也。言由其平日所为无愧于心，故能内省不疚，而自无忧惧，未可遽以为易而忽之也。晁氏曰：&quot;不忧不惧，由乎德全而无疵。故无入而不自得，非实有忧惧而强排遣之也。&quot;</p>
            <p>　　司马牛忧曰：&quot;人皆有兄弟，我独亡。&quot;牛有兄弟而云然者，忧其为乱而将死也。子夏曰：&quot;商闻之矣：盖闻之夫子。死生有命，富贵在天。命禀于有生之初，非今所能移；天莫之为而为，非我所能必，但当顺受而已。君子敬而无失，与人恭而有礼。四海之内，皆兄弟也。君子何患乎无兄弟也？&quot;既安于命，又当修其在己者。故又言苟能持己以敬而不间断，接人以恭而有节文，则天下之人皆爱敬之，如兄弟矣。盖子夏欲以宽牛之忧，故为是不得已之辞，读者不以辞害意可也。胡氏曰：&quot;子夏四海皆兄弟之言，特以广司马牛之意，意圆而语滞者也，惟圣人则无此病矣。且子夏知此而以哭子丧明，则以蔽于爱而昧于理，是以不能践其言尔。&quot;</p>
            <p>　　子张问明。子曰：&quot;浸润之谮，肤受之愬，不行焉。可谓明也已矣。浸润之谮肤受之愬不行焉，可谓远也已矣。&quot;谮，庄荫反。愬，苏路反。○浸润，如水之浸灌滋润，渐渍而不骤也。谮，毁人之行也。肤受，谓肌肤所受，利害切身。如易所谓&quot;剥床以肤，切近灾&quot;者也。愬，愬己之冤也。毁人者渐渍而不骤，则听者不觉其入，而信之深矣。愬冤者急迫而切身，则听者不及致详，而发之暴矣。二者难察而能察之，则可见其心之明，而不蔽于近矣。此亦必因子张之失而告之，故其辞繁而不杀，以致丁宁之意云。杨氏曰：&quot;骤而语之，与利害不切于身者，不行焉，有不待明者能之也。故浸润之谮、肤受之愬不行，然后谓之明，而又谓之远。远则明之至也。书曰：'视远惟明。'&quot;</p>
            <p>　　子贡问政。子曰：&quot;足食。足兵。民信之矣。&quot;言仓廪实而武备修，然后教化行，而民信于我，不离叛也。子贡曰：&quot;必不得已而去，于斯三者何先？&quot;曰：&quot;去兵。&quot;去，上声，下同。言食足而信孚，则无兵而守固矣。子贡曰：&quot;必不得已而去，于斯二者何先？&quot;曰：&quot;去食。自古皆有死，民无信不立。&quot;民无食必死，然死者人之所必不免。无信则虽生而无以自立，不若死之为安。故宁死而不失信于民，使民亦宁死而不失信于我也。程子曰：&quot;孔门弟子善问，直穷到底，如此章者。非子贡不能问，非圣人不能答也。&quot;愚谓以人情而言，则兵食足而后吾之信可以孚于民。以民德而言，则信本人之所固有，非兵食所得而先也。是以为政者，当身率其民而以死守之，不以危急而可弃也。</p>
            <p>　　棘子成曰：&quot;君子质而已矣，何以文为？&quot;棘子成，卫大夫。疾时人文胜，故为此言。子贡曰：&quot;惜乎！夫子之说，君子也。驷不及舌。言子成之言，乃君子之意。然言出于舌，则驷马不能追之，又惜其失言也。文犹质也，质犹文也。虎豹之?猶犬羊之?。&quot;?，其郭反。?，皮去毛者也。言文质等耳，不可相无。若必尽去其文而独存其质，则君子小人无以辨矣。夫棘子成矫当时之弊，固失之过；而子贡矫子成之弊，又无本末轻重之差，胥失之矣。</p>
            <p>　　哀公问于有若曰：&quot;年饥，用不足，如之何？&quot;称有若者，君臣之辞。用，谓国用。公意盖欲加赋以足用也。有若对曰：&quot;盍彻乎？&quot;彻，通也，均也。周制：一夫受田百亩，而与同沟共井之人通力合作，计亩均收。大率民得其九，公取其一，故谓之彻。鲁自宣公税亩，又逐亩什取其一，则为什而取二矣。故有若请但专行彻法，欲公节用以厚民也。曰：&quot;二，吾犹不足，如之何其彻也？&quot;二，即所谓什二也。公以有若不喻其旨，故言此以示加赋之意。对曰：&quot;百姓足，君孰与不足？百姓不足，君孰与足？&quot;民富，则君不至独贫；民贫，则君不能独富。有若深言君民一体之意，以止公之厚敛，为人上者所宜深念也。杨氏曰：&quot;仁政必自经界始。经界正，而后井地均、谷禄平，而军国之需皆量是以为出焉。故一彻而百度举矣，上下宁忧不足乎？以二犹不足而教之彻，疑若迂矣。然什一，天下之中正。多则桀，寡则貉，不可改也。后世不究其本而惟末之图，故征敛无艺，费出无经，而上下困矣。又恶知盍彻之当务而不为迂乎？</p>
            <p>　　子张问崇德、辨惑。子曰：&quot;主忠信，徙义，崇德也。主忠信，则本立，徙义，则日新。爱之欲其生，恶之欲其死。既欲其生，又欲其死，是惑也。恶，去声。爱恶，人之常情也。然人之生死有命，非可得而欲也。以爱恶而欲其生死，则惑矣。既欲其生，又欲其死，则惑之甚也。'诚不以富，亦只以异。'&quot;此诗小雅我行其野之辞也。旧说：夫子引之，以明欲其生死者不能使之生死。如此诗所言，不足以致富而适足以取异也。程子曰：&quot;此错简，当在第十六篇齐景公有马千驷之上。因此下文亦有齐景公字而误也。&quot;杨氏曰：&quot;堂堂乎张也，难与并为仁矣。则非诚善补过不蔽于私者，故告之如此。&quot;</p>
            <p>　　齐景公问政于孔子。齐景公，名杵臼。鲁昭公末年，孔子适齐。孔子对曰：&quot;君君，臣臣，父父，子子。&quot;此人道之大经，政事之根本也。是时景公失政，而大夫陈氏厚施于国。景公又多内嬖，而不立太子。其君臣父子之间，皆失其道，故夫子告之以此。公曰：&quot;善哉！信如君不君，臣不臣，父不父，子不子，虽有粟，吾得而食诸？&quot;景公善孔子之言而不能用，其后果以继嗣不定，启陈氏弒君篡国之祸。杨氏曰：&quot;君之所以君，臣之所以臣，父之所以父，子之所以子，是必有道矣。景公知善夫子之言，而不知反求其所以然，盖悦而不绎者。齐之所以卒于乱也。&quot;</p>
            <p>　　子曰：&quot;片言可以折狱者，其由也与？&quot;折，之舌反。与，平声。片言，半言。折，断也。子路忠信明决，故言出而人信服之，不待其辞之毕也。子路无●诺。●，留也，犹●怨之●。急于践言，不留其诺也。记者因夫子之言而记此，以见子路之所以取信于人者，由其养之有素也。尹氏曰：&quot;小邾射以句绎奔鲁，曰：'使季路要我，吾无盟矣。'千乘之国，不信其盟，而信子路之一言，其见信于人可知矣。一言而折狱者，信在言前，人自信之故也。不留诺，所以全其信也。&quot;</p>
            <p>　　子曰：&quot;听讼，吾犹人也，必也使无讼乎！&quot;范氏曰：&quot;听讼者，治其末，塞其流也。正其本，清其源，则无讼矣。&quot;杨氏曰&quot;子路片言可以折狱，而不知以礼逊为国，则未能使民无讼者也。故又记孔子之言，以见圣人不以听讼为难，而以使民无讼为贵。&quot;</p>
            <p>　　子张问政。子曰：&quot;居之无倦，行之以忠。&quot;居，谓存诸心。无倦，则始终如一。行，谓发于事。以忠，则表里如一。程子曰&quot;子张少仁。无诚心爱民，则必倦而不尽心，故告之以此。&quot;</p>
            <p>　　子曰：&quot;博学于文，约之以礼，亦可以弗畔矣夫！&quot;重出。</p>
            <p>　　子曰：&quot;君子成人之美，不成人之恶。小人反是。&quot;成者，诱掖奖劝以成其事也。君子小人，所存既有厚薄之殊，而其所好又有善恶之异。故其用心不同如此。</p>
            <p>　　季康子问政于孔子。孔子对曰：&quot;政者，正也。子帅以正，孰敢不正？&quot;范氏曰：&quot;未有己不正而能正人者。&quot;胡氏曰：&quot;鲁自中叶，政由大夫，家臣效尤，据邑背叛，不正甚矣。故孔子以是告之，欲康子以正自克，而改三家之故。惜乎康子之溺于利欲而不能也。&quot;</p>
            <p>　　季康子患盗，问于孔子。孔子对曰：&quot;苟子之不欲，虽赏之不窃。&quot;言子不贪欲，则虽赏民使之为盗，民亦知耻而不窃。胡氏曰&quot;季氏窃柄，康子夺嫡，民之为盗，固其所也。盍亦反其本耶？孔子以不欲启之，其旨深矣。&quot;夺嫡事见春秋传。</p>
            <p>　　季康子问政于孔子曰：&quot;如杀无道，以就有道，何如？&quot;孔子对曰：&quot;子为政，焉用杀？子欲善，而民善矣。君子之德风，小人之德草。草上之风，必偃。&quot;焉，于虔反。为政者，民所视效，何以杀为？欲善则民善矣。上，一作尚，加也。偃，仆也。尹氏曰：&quot;杀之为言，岂为人上之语哉？以身教者从，以言教者讼，而况于杀乎？&quot;</p>
            <p>　　子张问：&quot;士何如斯可谓之达矣？&quot;达者，德孚于人而行无不得之谓。子曰：&quot;何哉，尔所谓达者？&quot;子张务外，夫子盖已知其发问之意。故反诘之，将以发其病而药之也。子张对曰：&quot;在邦必闻，在家必闻。&quot;言名誉着闻也。子曰：&quot;是闻也，非达也。闻与达相似而不同，乃诚伪之所以分，学者不可不审也。故夫子既明辨之，下文又详言之。夫达也者，质直而好义，察言而观色，虑以下人。在邦必达，在家必达。夫，音扶，下同。好、下，皆去声。○内主忠信。而所行合宜，审于接物而卑以自牧，皆自修于内，不求人知之事。然德修于己而人信之，则所行自无窒碍矣。夫闻也者，色取仁而行违，居之不疑。在邦必闻，在家必闻。&quot;行，去声。○善其颜色以取于仁，而行实背之，又自以为是而无所忌惮。此不务实而专务求名者，故虚誉虽隆而实德则病矣。程子曰：&quot;学者须是务实，不要近名。有意近名，大本已失。更学何事？为名而学，则是伪也。今之学者，大抵为名。为名与为利虽清浊不同，然其利心则一也。&quot;尹氏曰：&quot;子张之学，病在乎不务实。故孔子告之，皆笃实之事，充乎内而发乎外者也。当时门人亲受圣人之教，而差失有如此者，况后世乎？&quot;</p>
            <p>　　樊迟从游于舞雩之下，曰：&quot;敢问崇德、修慝、辨惑。&quot;慝，吐得反。胡氏曰：&quot;慝之字从心从匿，盖恶之匿于心者。修者，治而去之。&quot;子曰：&quot;善哉问！善其切于为己。先事后得，非崇德与？攻其恶，无攻人之恶，非修慝与？一朝之忿，忘其身，以及其亲，非惑与？&quot;与，平声。先事后得，犹言先难后获也。为所当为而不计其功，则德日积而不自知矣。专于治己而不责人，则己之恶无所匿矣。知一朝之忿为甚微，而祸及其亲为甚大，则有以辨惑而惩其忿矣。樊迟麤鄙近利，故告之以此，三者皆所以救其失也。范氏曰：&quot;先事后得，上义而下利也。人惟有利欲之心，故德不崇。惟不自省己过而知人之过，故慝不修。感物而易动者莫如忿，忘其身以及其亲，惑之甚者也。惑之甚者必起于细微，能辨之于早，则不至于大惑矣。故惩忿所以辨惑也。&quot;</p>
            <p>　　樊迟问仁。子曰：&quot;爱人。&quot;问知。子曰：&quot;知人。&quot;上知，去声，下如字。爱人，仁之施。知人，知之务。樊迟未达。曾氏曰：&quot;迟之意，盖以爱欲其周，而知有所择，故疑二者之相悖尔。&quot;子曰：&quot;举直错诸枉，能使枉者直。&quot;举直错枉者，知也。使枉者直，则仁矣。如此，则二者不惟不相悖而反相为用矣。樊迟退，见子夏。曰：&quot;乡也吾见于夫子而问知，子曰，'举直错诸枉，能使枉者直'，何谓也？&quot;乡，去声。见，贤遍反。迟以夫子之言，专为知者之事。又未达所以能使枉者直之理。子夏曰：&quot;富哉言乎！叹其所包者广，不止言知。舜有天下，选于众，举皋陶，不仁者远矣。汤有天下，选于众，举伊尹，不仁者远矣。&quot;选，息恋反。陶，音遥。远，如字。伊尹，汤之相也。不仁者远，言人皆化而为仁，不见有不仁者，若其远去尔，所谓使枉者直也。子夏盖有以知夫子之兼仁知而言矣。○程子曰：&quot;圣人之语，因人而变化。虽若有浅近者，而其包含无所不尽，观于此章可见矣。非若他人之言，语近则遗远，语远则不知近也。&quot;尹氏曰：&quot;学者之问也，不独欲闻其说，又必欲知其方；不独欲知其方，又必欲为其事。如樊迟之问仁知也，夫子告之尽矣。樊迟未达，故又问焉，而犹未知其何以为之也。及退而问诸子夏，然后有以知之。使其未喻，则必将复问矣。既问于师，又辨诸友，当时学者之务实也如是。&quot;</p>
            <p>　　子贡问友。子曰：&quot;忠告而善道之，不可则止，无自辱焉。&quot;告，工毒反。道，去声。○友所以辅仁，故尽其心以告之，善其说以道之。然以义合者也，故不可则止。若以数而见疏，则自辱矣。</p>
            <p>　　曾子曰：&quot;君子以文会友，以友辅仁。&quot;讲学以会友，则道益明；取善以辅仁，则德日进。</p>
          </td>
        </tr>
      </table>
      <p>&nbsp;</p>
      <table width="463" border="0" cellspacing="0" cellpadding="0" align="center">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='27.htm'>上一篇</a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='29.htm'>下一篇</a></div>
                </td>
              </tr>
            </table>
            <p align=center>□ 作者：孔子弟子
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
          </td>
        </tr>
      </table>
    </td>
  </tr>
</table>
<table border="0" cellpadding="0" cellspacing="0" width="776">
  <tr valign="top" align="right">
    <td><img src="bottom.jpg" width="152" height="58" border="0"></td>
  </tr>
</table>
</body>
</html>

