<html>
<head>
<title>卷五　子罕第九</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.jpg" topmargin="0" marginwidth="0" marginheight="0">
<table border="0" cellpadding="0" cellspacing="0" width="776">
  <tr valign="top"> 
    <td width="73"> 
      <table width="73" border="0" cellspacing="0" cellpadding="0" height="131" background="t1bg.gif">
        <tr> 
          <td width="42" rowspan="2">&nbsp;</td>
          <td height="18" width="31"></td>
        </tr>
        <tr>
          <td width="31" valign="top"><a href="28.htm"><img src="next.gif" width="31" height="91" border="0"></a></td>
        </tr>
      </table>
    </td>
    <td>
      <table width="703" border="0" cellspacing="0" cellpadding="0">
        <tr> 
          <td colspan="2"><img src="top1.jpg" width="517" height="71" border="0"></td>
        </tr>
        <tr align="center" valign="middle"> 
          <td colspan="2" height="60" background="t3bg.gif">
            <p align="center" class="h">卷五　子罕第九 </p>
          </td>
        </tr>
      </table>
    </td>
  </tr>
</table>
<table width="776" border="0" cellspacing="0" cellpadding="0">
  <tr>
    <td width="73" valign="top"> 
      <table border="0" cellpadding="0" cellspacing="0" background="t2bg.gif" height="132" width="73">
        <tr valign="top"> 
          <td rowspan="7" width="42">&nbsp;</td>
          <td width="31" height="22"></td>
        </tr>
        <tr valign="top"> 
          <td rowspan="6"><a href="26.htm"><img src="last.jpg" width="31" height="91" border="0"></a></td>
        </tr>
      </table>
      <table width="73" border="0" cellspacing="0" cellpadding="0" height="132">
        <tr>
          <td>&nbsp;</td>
          <td width="31"><a href="content.htm"><img src="return.jpg" width="31" height="91" border="0"></a></td>
        </tr>
      </table>
    </td>
    <td align="center" valign="top">
      <br>
      <table width="600" border="0" cellspacing="0" cellpadding="0" align="center">
        <tr> 
          <td>　　凡三十章。
            <p>　　子罕言利与命与仁。罕，少也。程子曰：&quot;计利则害义，命之理微，仁之道大，皆夫子所罕言也。&quot;</p>
            <p>　　达巷党人曰：&quot;大哉孔子！博学而无所成名。&quot;达巷，党名。其人姓名不传。博学无所成名，盖美其学之博而惜其不成一艺之名也。子闻之，谓门弟子曰：&quot;吾何执？执御乎？执射乎？吾执御矣。&quot;执，专执也。射御皆一艺，而御为人仆，所执尤卑。言欲使我何所执以成名乎？然则吾将执御矣。闻人誉己，承之以谦也。尹氏曰：&quot;圣人道全而德备，不可以偏长目之也。达巷党人见孔子之大，意其所学者博，而惜其不以一善得名于世，盖慕圣人而不知者也。故孔子曰，欲使我何所执而得为名乎？然则吾将执御矣。&quot;</p>
            <p>　　子曰：&quot;麻冕，礼也；今也纯，俭。吾从众。麻冕，缁布冠也。纯，丝也。俭，谓省约。缁布冠，以三十升布为之，升八十缕，则其经二千四百缕矣。细密难成，不如用丝之省约。拜下，礼也；今拜乎上，泰也。虽违众，吾从下。&quot;臣与君行礼，当拜于堂下。君辞之，乃升成拜。泰，骄慢也。程子曰：&quot;君子处世，事之无害于义者，从俗可也；害于义，则不可从也。&quot;</p>
            <p>　　子绝四：毋意，毋必，毋固，毋我。绝，无之尽者。毋，史记作&quot;无&quot;是也。意，私意也。必，期必也。固，执滞也。我，私己也。四者相为终始，起于意，遂于必，留于固，而成于我也。盖意必常在事前，固我常在事后，至于我又生意，则物欲牵引，循环不穷矣。程子曰：&quot;此毋字，非禁止之辞。圣人绝此四者，何用禁止。&quot;张子曰：&quot;四者有一焉，则与天地不相似。&quot;杨氏曰：&quot;非知足以知圣人，详视而默识之，不足以记此。&quot;</p>
            <p>　　子畏于匡。畏者，有戒心之谓。匡，地名。史记云：&quot;阳虎曾暴于匡，夫子貌似阳虎，故匡人围之。&quot;曰：&quot;文王既没，文不在兹乎？道之显者谓之文，盖礼乐制度之谓。不曰道而曰文，亦谦辞也。兹，此也，孔子自谓。天之将丧斯文也，后死者不得与于斯文也；天之未丧斯文也，匡人其如予何？&quot;丧、与，皆去声。马氏曰：&quot;文王既没，故孔子自谓后死者。言天若欲丧此文，则必不使我得与于此文；今我既得与于此文，则是天未欲丧此文也。天既未欲丧此文，则匡人其柰我何？言必不能违天害己也。&quot;</p>
            <p>　　大宰问于子贡曰：&quot;夫子圣者与？何其多能也？&quot;大，音泰。与，平声。孔氏曰：&quot;大宰，官名。或吴或宋，未可知也。&quot;与者，疑辞。大宰盖以多能为圣也。子贡曰：&quot;固天纵之将圣，又多能也。&quot;纵，犹肆也，言不为限量也。将，殆也，谦若不敢知之辞。圣无不通，多能乃其余事，故言又以兼之。子闻之，曰：&quot;大宰知我乎！吾少也贱，故多能鄙事。君子多乎哉？不多也。&quot;言由少贱故多能，而所能者鄙事尔，非以圣而无不通也。且多能非所以率人，故又言君子不必多能以晓之。牢曰：&quot;子云，'吾不试，故艺'。&quot;牢，孔子弟子，姓琴，字子开，一字子张。试，用也。言由不为世用，故得以习于艺而通之。吴氏曰：&quot;弟子记夫子此言之时，子牢因言昔之所闻有如此者。其意相近，故幷记之。&quot;</p>
            <p>　　子曰：&quot;吾有知乎哉？无知也。有鄙夫问于我，空空如也，我叩其两端而竭焉。&quot;叩，音口。○孔子谦言己无知识，但其告人，虽于至愚，不敢不尽耳。叩，发动也。两端，犹言两头。言终始、本末、上下、精粗，无所不尽。程子曰：&quot;圣人之教人，俯就之若此，犹恐众人以为高远而不亲也。圣人之道，必降而自卑，不如此则人不亲，贤人之言，则引而自高，不如此则道不尊。观于孔子、孟子，则可见矣。&quot;尹氏曰：&quot;圣人之言，上下兼尽。即其近，众人皆可与知；极其至，则虽圣人亦无以加焉，是之谓两端。如答樊迟之问仁知，两端竭尽，无余蕴矣。若夫语上而遗下，语理而遗物，则岂圣人之言哉？&quot;</p>
            <p>　　子曰：&quot;凤鸟不至，河不出图，吾已矣夫！&quot;夫，音扶。凤，灵鸟，舜时来仪，文王时鸣于岐山。河图，河中龙马负图，伏羲时出，皆圣王之瑞也。已，止也。张子曰：&quot;凤至图出，文明之祥。伏羲、舜、文之瑞不至，则夫子之文章，知其已矣。&quot;</p>
            <p>　　子见齐衰者、冕衣裳者与瞽者，见之，虽少必作；过之，必趋。齐，音咨。衰，七雷反。少，去声。齐衰，丧服。冕，冠也。衣，上服。裳，下服。冕而衣裳，贵者之盛服也。瞽，无目者。作，起也。趋，疾行也。或曰：&quot;少，当作坐。&quot;范氏曰：&quot;圣人之心，哀有丧，尊有爵，矜不成人。其作与趋，盖有不期然而然者。&quot;尹氏曰&quot;此圣人之诚心，内外一者也。&quot;</p>
            <p>　　颜渊喟然叹曰：&quot;仰之弥高，钻之弥坚；瞻之在前，忽焉在后。喟，苦位反。钻，祖官反。喟，叹声。仰弥高，不可及。钻弥坚，不可入。在前在后，恍惚不可为象。此颜渊深知夫子之道，无穷尽、无方体，而叹之也。夫子循循然善诱人，博我以文，约我以礼。循循，有次序貌。诱，引进也。博文约礼，教之序也。言夫子道虽高妙，而教人有序也。侯氏曰：&quot;博我以文，致知格物也。约我以礼，克己复礼也。&quot;程子曰：&quot;此颜子称圣人最切当处，圣人教人，惟此二事而已。&quot;欲罢不能，既竭吾才，如有所立卓尔。虽欲从之，末由也已。&quot;卓，立貌。末，无也。此颜子自言其学之所至也。盖悦之深而力之尽，所见益亲，而又无所用其力也。吴氏曰：&quot;所谓卓尔，亦在乎日用行事之间，非所谓窈冥昏默者。&quot;程子曰：&quot;到此地位，功夫尤难，直是峻绝，又大段着力不得。&quot;杨氏曰：&quot;自可欲之谓善，充而至于大，力行之积也。大而化之，则非力行所及矣，此颜子所以未达一闲也。&quot;程子曰：&quot;此颜子所以为深知孔子而善学之者也。&quot;胡氏曰：&quot;无上事而喟然叹，此颜子学既有得，故述其先难之故、后得之由，而归功于圣人也。高坚前后，语道体也。仰钻瞻忽，未领其要也。惟夫子循循善诱，先博我以文，使我知古今，达事变；然后约我以礼，使我尊所间，行所知。如行者之赴家，食者之求饱，是以欲罢而不能，尽心尽力，不少休废。然后见夫子所立之卓然，虽欲从之，末由也已。是盖不怠所从，必欲至乎卓立之地也。抑斯叹也，其在请事斯语之后，三月不违之时乎？&quot;</p>
            <p>　　子疾病，子路使门人为臣。夫子时已去位，无家臣。子路欲以家臣治其丧，其意实尊圣人，而未知所以尊也。病闲，曰：&quot;久矣哉！由之行诈也，无臣而为有臣。吾谁欺？欺天乎？闲，如字。病闲，少差也。病时不知，既差乃知其事，故言我之不当有家臣，人皆知之，不可欺也。而为有臣，则是欺天而已。人而欺天，莫大之罪。引以自归，其责子路深矣。且予与其死于臣之手也，无宁死于二三子之手乎？且予纵不得大葬，予死于道路乎？&quot;无宁，宁也。大葬，谓君臣礼葬。死于道路，谓弃而不葬。又晓①之以不必然之故。范氏曰：&quot;曾子将死，起而易箦。曰：'吾得正而毙焉，斯已矣。'子路欲尊夫子，而不知无臣之不可为有臣，是以陷于行诈，罪至欺天。君子之于言动，虽微不可不谨。夫子深惩子路，所以警学者也。&quot;杨氏曰：&quot;非知至而意诚，则用智自私，不知行其所无事，往往自陷于行诈欺天而莫之知也。其子路之谓乎？&quot;</p>
            <p>　　①&quot;晓&quot;原作&quot;既&quot;，据清仿宋大字本改。</p>
            <p>　　子贡曰：&quot;有美玉于斯，韫并而藏诸？求善贾而沽诸？&quot;子曰：&quot;沽之哉！沽之哉！我待贾者也。&quot;韫，纡粉反。并，徒木反。贾，音嫁。韫，藏也。并，匮也。沽，卖也。子贡以孔子有道不仕，故设此二端以问也。孔子言固当卖之，但当待贾，而不当求之耳。范氏曰：&quot;君子未尝不欲仕也，又恶不由其道。士之待礼，犹玉之待贾也。若伊尹之耕于野，伯夷、太公之居于海滨，世无成汤文王，则终焉而已，必不枉道以从人，衒玉而求售也。&quot;</p>
            <p>　　子欲居九夷。东方之夷有九种。欲居之者，亦乘桴浮海之意。或曰：&quot;陋，如之何！&quot;子曰：&quot;君子居之，何陋之有？&quot;君子所居则化，何陋之有？</p>
            <p>　　子曰：&quot;吾自卫反鲁，然后乐正，雅颂各得其所。&quot;鲁哀公十一年冬，孔子自卫反鲁。是时周礼在鲁，然诗乐亦颇残阙失次。孔子周流四方，参互考订，以知其说。晚知道终不行，故归而正之。</p>
            <p>　　子曰：&quot;出则事公卿，入则事父兄，丧事不敢不勉，不为酒困，何有于我哉？&quot;说见第七篇，然此则其事愈卑而意愈切矣。</p>
            <p>　　子在川上，曰：&quot;逝者如斯夫！不舍昼夜。&quot;夫，音扶。舍，上声。天地之化，往者过，来者续，无一息之停，乃道体之本然也。然其可指而易见者，莫如川流。故于此发以示人，欲学者时时省察，而无毫发之间断也。程子曰：&quot;此道体也。天运而不已，日往则月来，寒往则暑来，水流而不息，物生而不穷，皆与道为体，运乎昼夜，未尝已也。是以君子法之，自强不息。及其至也，纯亦不已焉。&quot;又曰：&quot;自汉以来，儒者皆不识此义。此见圣人之心，纯亦不已也。纯亦不已，乃天德也。有天德，便可语王道，其要只在谨独。&quot;愚按：自此至篇终，皆勉人进学不已之辞。</p>
            <p>　　子曰：&quot;吾未见好德如好色者也。&quot;好，去声。谢氏曰：&quot;好好色，恶恶臭，诚也。好德如好色，斯诚好德矣，然民鲜能之。&quot;史记：&quot;孔子居卫，灵公与夫人同车，使孔子为次乘，招摇市过之。&quot;孔子丑之，故有是言。</p>
            <p>　　子曰：&quot;譬如为山，未成一篑，止，吾止也；譬如平地，虽覆一篑，进，吾往也。&quot;篑，求位反。覆，芳服反。篑，土笼也。书曰：&quot;为山九仞，功亏一篑。&quot;夫子之言，盖出于此。言山成而但少一篑，其止者，吾自止耳；平地而方覆一篑，其进者，吾自往耳。盖学者自强不息，则积少成多；中道而止，则前功尽弃。其止其往，皆在我而不在人也。</p>
            <p>　　子曰：&quot;语之而不惰者，其回也与！&quot;语，去声。与，平声。惰，懈怠也。范氏曰：&quot;颜子闻夫子之言，而心解力行，造次颠沛未尝违之。如万物得时雨之润，发荣滋长，何有于惰，此群弟子所不及也。&quot;</p>
            <p>　　子谓颜渊，曰：&quot;惜乎！吾见其进也，未见其止也。&quot;进止二字，说见上章。颜子既死而孔子惜之，言其方进而未已也。</p>
            <p>　　子曰；&quot;苗而不秀者有矣夫！秀而不实者有矣夫！&quot;夫，音扶。谷之始生曰苗，吐华曰秀，成谷曰实。盖学而不至于成，有如此者，是以君子贵自勉也。</p>
            <p>　　子曰：&quot;后生可畏，焉知来者之不如今也？四十、五十而无闻焉，斯亦不足畏也已。&quot;焉知之焉，于虔反。孔子言后生年富力强，足以积学而有待，其势可畏，安知其将来不如我之今日乎？然或不能自勉，至于老而无闻，则不足畏矣。言此以警人，使及时勉学也。曾子曰：&quot;五十而不以善闻，则不闻矣&quot;，盖述此意。尹氏曰：&quot;少而不勉，老而无闻，则亦已矣。自少而进者，安知其不至于极乎？是可畏也。&quot;</p>
            <p>　　子曰：&quot;法语之言，能无从乎？改之为贵。巽与之言，能无说乎？绎之为贵。说而不绎，从而不改，吾末如之何也已矣。&quot;法语者，正言之也。巽言者，婉而导之也。绎，寻其绪也。法言人所敬惮，故必从；然不改，则面从而已。巽言无所乖忤，故必说；然不绎，则又不足以知其微意之所在也。杨氏曰：&quot;法言，若孟子论行王政之类是也。巽言，若其论好货好色之类是也。语之而未达，拒之而不受，犹之可也。其或喻焉，则尚庶几其能改绎矣。从且说矣，而不改绎焉，则是终不改绎也已，虽圣人其如之何哉？&quot;</p>
            <p>　　子曰：&quot;主忠信，毋友不如己者，过则勿惮改。&quot;重出而逸其半。</p>
            <p>　　子曰：&quot;三军可夺帅也，匹夫不可夺志也。&quot;侯氏曰：&quot;三军之勇在人，匹夫之志在己。故帅可夺而志不可夺，如可夺，则亦不足谓之志矣。&quot;</p>
            <p>　　子曰：&quot;衣敝缊袍，与衣狐貉者立，而不耻者，其由也与？衣，去声。缊，纡粉反。貉，胡各反。与，平声。敝，坏也。缊，枲着也。袍，衣有著者也，盖衣之贱者。狐貉，以狐貉之皮为裘，衣之贵者。子路之志如此，则能不以贫富动其心，而可以进于道矣，故夫子称之。'不忮不求，何用不臧？'&quot;忮，之豉反。忮，害也。求，贪也。臧，善也。言能不忮不求，则何为不善乎？此卫风雄雉之诗，孔子引之，以美子路也。吕氏曰：&quot;贫与富交，强者必忮，弱者必求。&quot;子路终身诵之。子曰：&quot;是道也，何足以臧？&quot;终身诵之，则自喜其能，而不复求进于道矣，故夫子复言此以警之。谢氏曰：&quot;耻恶衣恶食，学者之大病。善心不存，盖由于此。子路之志如此，其过人远矣。然以众人而能此，则可以为善矣；子路之贤，宜不止此。而终身诵之，则非所以进于日新也，故激而进之。&quot;</p>
            <p>　　子曰：&quot;岁寒，然后知松柏之后雕也。&quot;范氏曰：&quot;小人之在治世，或与君子无异。惟临利害、遇事变，然后君子之所守可见也。&quot;谢氏曰：&quot;士穷见节义，世乱识忠臣。欲学者必周于德。&quot;</p>
            <p>　　子曰：&quot;知者不惑，仁者不忧，勇者不惧。&quot;明足以烛理，故不惑；理足以胜私，故不忧；气足以配道义，故不惧。此学之序也。</p>
            <p>　　子曰：&quot;可与共学，未可与适道；可与适道，未可与立；可与立，未可与权。&quot;可与者，言其可与共为此事也。程子曰：&quot;可与共学，知所以求之也。可与适道，知所往也。可与立者，笃志固执而不变也。权，称锤也，所以称物而知轻重者也。可与权，谓能权轻重，使合义也。&quot;杨氏曰：&quot;知为己，则可与共学矣。学足以明善，然后可与适道。信道笃，然后可与立。知时措之宜，然后可与权。&quot;洪氏曰：&quot;易九卦，终于巽以行权。权者，圣人之大用。未能立而言权，犹人未能立而欲行，鲜不仆矣。&quot;程子曰：&quot;汉儒以反经合道为权，故有权变权术之论，皆非也。权只是经也。自汉以下，无人识权字。&quot;愚按：先儒误以此章连下文偏其反而为一章，故有反经合道之说。程子非之，是矣。然以孟子嫂溺援之以手之义推之，则权与经亦当有辨。</p>
            <p>　　&quot;唐棣之华，偏其反而。岂不尔思？室是远而。&quot;棣，大计反。唐棣，郁李也。偏，晋书作翩。然则反亦当与翻同，言华之摇动也。而，语助也。此逸诗也，于六义属兴。上两句无意义，但以起下两句之辞耳。其所谓尔，亦不知其何所指也。子曰：&quot;未之思也，夫何远之有？&quot;夫，音扶。夫子借其言而反之，盖前篇&quot;仁远乎哉&quot;之意。程子曰：&quot;圣人未尝言易以骄人之志，亦未尝言难以阻人之进。但曰未之思也，夫何远之有？此言极有涵蓄，意思深远。&quot;</p>
            <p>　　乡党第十杨氏曰：&quot;圣人之所谓道者，不离乎日用之间也。故夫子之平日，一动一静，门人皆审视而详记之。&quot;尹氏曰：&quot;甚矣孔门诸子之嗜学也！于圣人之容色言动，无不谨书而备录之，以贻后世。今读其书，即其事，宛然如圣人之在目也。虽然，圣人岂拘拘而为之者哉？盖盛德之至，动容周旋，自中乎礼耳。学者欲潜心于圣人，宜于此求焉。&quot;旧说凡一章，今分为十七①节。</p>
            <p>　　①按本篇实有十八节（章），其中&quot;入太庙，每事问&quot;一节，朱熹认为与八佾篇重出，故称十七节。</p>
            <p>　　孔子于乡党，恂恂如也，似不能言者。恂，相伦反。恂恂，信实之貌。似不能言者，谦卑逊顺。不以贤知先人也。乡党，父兄宗族之所在，故孔子居之，其容貌辞气如此。</p>
            <p>　　其在宗庙朝廷，便便言，唯谨尔。朝，直遥反，下同。便，旁连反。便便，辩也。宗庙，礼法之所在；朝廷，政事之所出；言不可以不明辨。故必详问而极言之，但谨而不放尔。此一节，记孔子在乡党、宗庙、朝廷言貌之不同。</p>
            <p>　　朝，与下大夫言，侃侃如也；与上大夫言，誾誾如也。侃，苦旦反。誾，鱼巾反。此君未视朝时也。王制，诸侯上大夫卿，下大夫五人。许氏说文：&quot;侃侃，刚直也。誾誾，和悦而诤也。&quot;君在，踧踖如也。与与如也。踧，子六反。踖，子亦反。与，平声，或如字。君在，视朝也。踧踖，恭敬不宁之貌。与与，威仪中适之貌。张子曰：&quot;与与，不忘向君也。&quot;亦通。此一节，记孔子在朝廷事上接下之不同也。</p>
            <p>　　君召使摈，色勃如也，足躩如也。摈，必刃反。躩，驱若反。摈，主国之君所使出接宾者。勃，变色貌。躩，盘辟貌。皆敬君命故也。揖所与立，左右手。衣前后，襜如也。襜，亦占反。所与立，谓同为摈者也。摈用命数之半，如上公九命，则用五人，以次传命。揖左人，则左其手；揖右人，则右其手。襜，整貌。趋进，翼如也。疾趋而进，张拱端好，如鸟舒翼。宾退，必复命曰：&quot;宾不顾矣。&quot;纾君敬也。此一节，记孔子为君摈相之容。</p>
            <p>　　入公门，鞠躬如也，如不容。鞠躬，曲身也。公门高大而若不容，敬之至也。立不中门，行不履阈。阈，于逼反。中门，中于门也。谓当枨闑之间，君出入处也。阈，门限也。礼：士大夫出入君门，由闑右，不践阈。谢氏曰：&quot;立中门则当尊，行履阈则不恪。&quot;过位，色勃如也，足躩如也，其言似不足者。位，君之虚位。谓门屏之间，人君宁立之处，所谓宁也。君虽不在，过之必敬，不敢以虚位而慢之也。言似不足，不敢肆也。摄齐升堂，鞠躬如也，屏气似不息者。齐，音咨。摄，抠也。齐，衣下缝也。礼：将升堂，两手抠衣，使去地尺，恐蹑之而倾跌失容也。屏，藏也。息，鼻息出入者也。近至尊，气容肃也。出，降一等，逞颜色，怡怡如也。没阶趋，翼如也。复其位，踧踖如也。陆氏曰：&quot;趋下本无进字，俗本有之，误也。&quot;等，阶之级也。逞，放也。渐远所尊，舒气解颜。怡怡，和悦也。没阶，下尽阶也。趋，走就位也。复位踧踖，敬之余也。此一节，记孔子在朝之容。</p>
            <p>　　执圭，鞠躬如也，如不胜。上如揖，下如授。勃如战色，足缩缩，如有循。胜，平声。缩，色六反。圭，诸侯命圭。聘问邻国，则使大夫执以通信。如不胜，执主器，执轻如不克，敬谨之至也。上如揖，下如授，谓执圭平衡，手与心齐，高不过揖，卑不过授也。战色，战而色惧也。蹜蹜，举足促狭也。如有循，记所谓举前曳踵。言行不离地，如缘物也。享礼，有容色。享，献也。既聘而享，用圭璧，有庭实。有容色，和也。仪礼曰：&quot;发气满容。&quot;私觌，愉愉如也。私觌，以私礼见也。愉愉，则又和矣。此一节，记孔子为君聘于邻国之礼也。晁氏曰：&quot;孔子，定公九年仕鲁，至十三年适齐，其间绝无朝聘往来之事。疑使摈执圭两条，但孔子尝言其礼当如此尔。&quot;</p>
            <p>　　君子不以绀緅饰。绀，古暗反。緅，侧由反。君子，谓孔子。绀，深青扬赤色，齐服也。緅，绛色。三年之丧，以饰练服也。饰，领缘也。红紫不以为亵服。红紫，间色不正，且近于妇人女子之服也。亵服，私居服也。言此则不以为朝祭之服可知。当暑，袗絺绤，必表而出之。袗，单也。葛之精者曰絺，麤者曰绤。表而出之，谓先着里衣，表絺绤而出之于外，欲其不见体也。诗所谓&quot;蒙彼绉絺&quot;是也。缁衣羔裘，素衣麑裘，黄衣狐裘。麑，研奚反。缁，黑色。羔裘，用黑羊皮。麑，鹿子，色白。狐，色黄。衣以裼裘，欲其相称。亵裘长。短右袂。长，欲其温。短右袂，所以便作事。必有寝衣，长一身有半。长，去声。齐主于敬，不可解衣而寝，又不可着明衣而寝，故别有寝衣，其半盖以覆足。程子曰：&quot;此错简，当在齐必有明衣布之下。&quot;愚谓如此，则此条与明衣变食，既得以类相从；而亵裘狐貉，亦得以类相从矣。狐貉之厚以居。狐貉，毛深温厚，私居取其适体。去丧，无所不佩。去，上声。君子无故，玉不去身。觿砺之属，亦皆佩也。非帷裳，必杀之。杀，去声。朝祭之服，裳用正幅如帷，要有襞积，而旁无杀缝。其余若深衣，要半下，齐倍要，则无襞积而有杀缝矣。羔裘玄冠不以吊。丧主素，吉主玄。吊必变服，所以哀死。吉月，必朝服而朝。吉月，月朔也。孔子在鲁致仕时如此。此一节，记孔子衣服之制。苏氏曰：&quot;此孔氏遗书，杂记曲礼，非特孔子事也。&quot;</p>
            <p>　　齐，必有明衣，布。齐，侧皆反。齐，必沐浴，浴竟，即着明衣，所以明洁其体也，以布为之。此下脱前章寝衣一简。齐，必变食，居必迁坐。变食，谓不饮酒、不茹荤。迁坐，易常处也。此一节，记孔子谨齐之事。杨氏曰：&quot;齐所以交神，故致洁变常以尽敬。&quot;</p>
            <p>　　食不厌精，脍不厌细。食，音嗣。食，饭也。精，凿也。牛羊与鱼之腥，聂而切之为脍。食精则能养人，脍麤则能害人。不厌，言以是为善，非谓必欲如是也。食饐而餲，鱼馁而肉败，不食。色恶，不食。臭恶，不食。失饪，不食。不时，不食。食饐之食，音嗣。饐，于冀反。餲，乌迈反。饪，而甚反。饐，饭伤热湿也。餲，味变也。鱼烂曰馁。肉腐曰败。色恶臭恶，未败而色臭变也。饪，烹调生熟之节也。不时，五谷不成，果实未熟之类。此数者皆足以伤人，故不食。割不正，不食。不得其酱，不食。割肉不方正者不食，造次不离于正也。汉陆续之母，切肉未尝不方，断葱以寸为度，盖其质美，与此暗合也。食肉用酱，各有所宜，不得则不食，恶其不备也。此二者，无害于人，但不以嗜味而苟食耳。肉虽多，不使胜食气。惟酒无量，不及乱。食，音嗣。量，去声。食以谷为主，故不使肉胜食气。酒以为人合欢，故不为量，但以醉为节而不及乱耳。程子曰：&quot;不及乱者，非惟不使乱志，虽血气亦不可使乱，但浃洽而已可也。&quot;沽酒市脯不食。沽、市，皆买也。恐不精洁，或伤人也。与不尝康子之药同意。不撤姜食。姜，通神明，去秽恶，故不撤。不多食。适可而止，无贪心也。祭于公，不宿肉。祭肉不出三日。出三日，不食之矣。助祭于公，所得胙肉，归即颁赐。不俟经宿者，不留神惠也。家之祭肉，则不过三日，皆以分赐。盖过三日，则肉必败，而人不食之，是亵鬼神之余也。但比君所赐胙，可少缓耳。食不语，寝不言。答述曰语。自言曰言。范氏曰：&quot;圣人存心不他，当食而食，当寝而寝，言语非其时也。&quot;杨氏曰：&quot;肺为气主而声出焉，寝食则气窒而不通，语言恐伤之也。&quot;亦通。虽疏食菜羹，瓜祭，必齐如也。食，音嗣。陆氏曰：&quot;鲁论瓜作必。&quot;古人饮食，每种各出少许，置之豆闲之地，以祭先代始为饮食之人，不忘本也。齐，严敬貌。孔子虽薄物必祭，其祭必敬，圣人之诚也。此一节，记孔子饮食之节。谢氏曰：&quot;圣人饮食如此，非极口腹之欲，盖养气体，不以伤生，当如此。然圣人之所不食，穷口腹者或反食之，欲心胜而不暇择也。&quot;</p>
            <p>　　席不正，不坐。谢氏曰：&quot;圣人心安于正，故于位之不正者，虽小不处。&quot;</p>
            <p>　　乡人饮酒，杖者出，斯出矣。杖者，老人也。六十杖于乡，未出不敢先，既出不敢后。乡人傩，朝服而立于阼阶。傩，乃多反。傩，所以逐疫，周礼方相氏掌之。阼阶，东阶也。傩虽古礼而近于戏，亦必朝服而临之者，无所不用其诚敬也。或曰：&quot;恐其惊先祖五祀之神，欲其依己而安也。&quot;此一节，记孔子居乡之事。</p>
            <p>　　问人于他邦，再拜而送之。拜送使者，如亲见之，敬也。康子馈药，拜而受之。曰：&quot;丘未达，不敢尝。&quot;范氏曰：&quot;凡赐食，必尝以拜。药未达则不敢尝。受而不饮，则虚人之赐，故告之如此。然则可饮而饮，不可饮而不饮，皆在其中矣。杨氏曰：&quot;大夫有赐，拜而受之，礼也。未达不敢尝，谨疾也。必告之，直也。&quot;此一节，记孔子与人交之诚意。</p>
            <p>　　厩焚。子退朝，曰：&quot;伤人乎？&quot;不问马。非不爱马，然恐伤人之意多，故未暇问。盖贵人贱畜，理当如此。</p>
            <p>　　君赐食，必正席先尝之；君赐腥，必熟而荐之；君赐生，必畜之。食恐或馂余，故不以荐。正席先尝，如对君也。言先尝，则余当以颁赐矣。腥，生肉。熟而荐之祖考，荣君赐也。畜之者，仁君之惠，无故不敢杀也。侍食于君，君祭，先饭。饭，扶晚反。周礼，&quot;王日一举，膳夫授祭，品尝食，王乃食&quot;。故侍食者，君祭，则己不祭而先饭。若为君尝食然，不敢当客礼也。疾，君视之，东首，加朝服，拖绅。首，去声。拖，徒我反。东首，以受生气也。病卧不能着衣束带，又不可以亵服见君，故加朝服于身，又引大带于上也。君命召，不俟驾行矣。急趋君命，行出而驾车随之。此一节，记孔子事君之礼。</p>
            <p>　　入太庙，每事问。重出。</p>
            <p>　　朋友死，无所归。曰：&quot;于我殡。&quot;朋友以义合，死无所归，不得不殡。朋友之馈，虽车马，非祭肉，不拜。朋友有通财之义，故虽车马之重不拜。祭肉则拜者，敬其祖考，同于己亲也。此一节，记孔子交朋友之义。</p>
            <p>　　寝不尸，居不容。尸，谓偃卧似死人也。居，居家。容，容仪。范氏曰：&quot;寝不尸，非恶其类于死也。惰慢之气不设于身体，虽舒布其四体，而亦未尝肆耳。居不容，非惰也。但不若奉祭祀、见宾客而已，申申夭夭是也。&quot;见齐衰者，虽狎，必变。见冕者与瞽者，虽亵，必以貌。狎，谓素亲狎。亵，谓燕见。貌，谓礼貌。余见前篇。凶服者式之。式负版者。式，车前横木。有所敬，则俯而凭之。负版，持邦国图籍者。式此二者，哀有丧，重民数也。人惟万物之灵，而王者之所天也，故周礼&quot;献民数于王，王拜受之&quot;。况其下者，敢不敬乎？有盛馔，必变色而作。敬主人之礼，非以其馔也。迅雷风烈，必变。迅，疾也。烈，猛也。必变者，所以敬天之怒。记曰：&quot;若有疾风、迅雷、甚雨则必变，虽夜必兴，衣服冠而坐。&quot;此一节，记孔子容貌之变。升车，必正立执绥。绥，挽以上车之索也。范氏曰&quot;正立执绥，则心体无不正，而诚意肃恭矣。盖君子庄敬无所不在，升车则见于此也。&quot;车中，不内顾，不疾言，不亲指。内顾，回视也。礼曰：&quot;顾不过毂。&quot;三者皆失容，且惑人。此一节，记孔子升车之容。</p>
            <p>　　色斯举矣，翔而后集。言鸟见人之颜色不善，则飞去，回翔审视而后下止。人之见几而作，审择所处，亦当如此。然此上下，必有阙文矣。曰：&quot;山梁雌雉，时哉！时哉！&quot;子路共之，三嗅而作。共，九用反，又居勇反。嗅，许又反。○邢氏曰：&quot;梁，桥也。时哉，言雉之饮啄得其时。子路不达，以为时物而共具之。孔子不食，三嗅其气而起。&quot;晁氏曰：&quot;石经'嗅'作戛，谓雉鸣也。&quot;刘聘君曰&quot;嗅，当作狊，古阒反。张两翅也。见尔雅。&quot;愚按：如后两说，则共字当为拱执之义。然此必有阙文，不可强为之说。姑记所闻，以俟知者。</p>
          </td>
        </tr>
      </table>
      <p>&nbsp;</p>
      <table width="463" border="0" cellspacing="0" cellpadding="0" align="center">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='26.htm'>上一篇</a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='28.htm'>下一篇</a></div>
                </td>
              </tr>
            </table>
            <p align=center>□ 作者：孔子弟子
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
          </td>
        </tr>
      </table>
    </td>
  </tr>
</table>
<table border="0" cellpadding="0" cellspacing="0" width="776">
  <tr valign="top" align="right">
    <td><img src="bottom.jpg" width="152" height="58" border="0"></td>
  </tr>
</table>
</body>
</html>

