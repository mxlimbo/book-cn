<html>
<head>
<title>卷二　八佾第三</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.jpg" topmargin="0" marginwidth="0" marginheight="0">
<table border="0" cellpadding="0" cellspacing="0" width="776">
  <tr valign="top"> 
    <td width="73"> 
      <table width="73" border="0" cellspacing="0" cellpadding="0" height="131" background="t1bg.gif">
        <tr> 
          <td width="42" rowspan="2">&nbsp;</td>
          <td height="18" width="31"></td>
        </tr>
        <tr>
          <td width="31" valign="top"><a href="25.htm"><img src="next.gif" width="31" height="91" border="0"></a></td>
        </tr>
      </table>
    </td>
    <td>
      <table width="703" border="0" cellspacing="0" cellpadding="0">
        <tr> 
          <td colspan="2"><img src="top1.jpg" width="517" height="71" border="0"></td>
        </tr>
        <tr align="center" valign="middle"> 
          <td colspan="2" height="60" background="t3bg.gif">
            <p align="center" class="h">卷二　八佾第三 </p>
          </td>
        </tr>
      </table>
    </td>
  </tr>
</table>
<table width="776" border="0" cellspacing="0" cellpadding="0">
  <tr>
    <td width="73" valign="top"> 
      <table border="0" cellpadding="0" cellspacing="0" background="t2bg.gif" height="132" width="73">
        <tr valign="top"> 
          <td rowspan="7" width="42">&nbsp;</td>
          <td width="31" height="22"></td>
        </tr>
        <tr valign="top"> 
          <td rowspan="6"><a href="23.htm"><img src="last.jpg" width="31" height="91" border="0"></a></td>
        </tr>
      </table>
      <table width="73" border="0" cellspacing="0" cellpadding="0" height="132">
        <tr>
          <td>&nbsp;</td>
          <td width="31"><a href="content.htm"><img src="return.jpg" width="31" height="91" border="0"></a></td>
        </tr>
      </table>
    </td>
    <td align="center" valign="top">
      <br>
      <table width="600" border="0" cellspacing="0" cellpadding="0" align="center">
        <tr> 
          <td>　　凡二十六章。通前篇末二章，皆论礼乐之事。
            <p>　　孔子谓季氏：&quot;八佾舞于庭，是可忍也，孰不可忍也？&quot;佾，音逸。季氏，鲁大夫季孙氏也。佾，舞列也，天子八、诸侯六、大夫四、士二。每佾人数，如其佾数。或曰：&quot;每佾八人。&quot;未详孰是。季氏以大夫而僭用天子之乐，孔子言其此事尚忍为之，则何事不可忍为。或曰：&quot;忍，容忍也。&quot;盖深疾之之辞。范氏曰：&quot;乐舞之数，自上而下，降杀以两而已，故两之间，不可以毫发僭差也。孔子为政，先正礼乐，则季氏之罪不容诛矣。&quot;谢氏曰：&quot;君子于其所不当为不敢须臾处，不忍故也。而季氏忍此矣，则虽弒父与君，亦何所惮而不为乎？&quot;</p>
            <p>　　三家者以雍彻。子曰：&quot;'相维辟公，天子穆穆'，奚取于三家之堂？&quot;彻，直列反。相，去声。三家，鲁大夫孟孙、叔孙、季孙之家也。雍，周颂篇名。彻，祭毕而收其俎也。天子宗庙之祭，则歌雍以彻，是时三家僭而用之。相，助也。辟公，诸侯也。穆穆，深远之意，天子之容也。此雍诗之辞，孔子引之，言三家之堂非有此事，亦何取于此义而歌之乎？讥其无知妄作，以取僭窃之罪。程子曰：&quot;周公之功固大矣，皆臣子之分所当为，鲁安得独用天子礼乐哉？成王之赐，伯禽之受，皆非也。其因袭之弊，遂使季氏僭八佾，三家僭雍彻，故仲尼讥之。&quot;</p>
            <p>　　子曰：&quot;人而不仁，如礼何？人而不仁，如乐何？&quot;游氏曰&quot;人而不仁，则人心亡矣，其如礼乐何哉？言虽欲用之，而礼乐不为之用也。&quot;程子曰：&quot;仁者天下之正理。失正理，则无序而不和。&quot;李氏曰：&quot;礼乐待人而后行，苟非其人，则虽玉帛交错，钟鼓铿锵，亦将如之何哉？&quot;然记者序此于八佾雍彻之后，疑其为僭礼乐者发也。</p>
            <p>　　林放问礼之本。林放，鲁人。见世之为礼者，专事繁文，而疑其本之不在是也，故以为问。子曰：&quot;大哉问！孔子以时方逐末，而放独有志于本，故大其问。盖得其本，则礼之全体无不在其中矣。礼，与其奢也，宁俭；丧，与其易也，宁戚。&quot;易，去声。易，治也。孟子曰：&quot;易其田畴。&quot;在丧礼，则节文习熟，而无哀痛惨怛之实者也。戚则一于哀，而文不足耳。礼贵得中，奢易则过于文，俭戚则不及而质，二者皆未合礼。然凡物之理，必先有质而后有文，则质乃礼之本也。范氏曰：&quot;夫祭与其敬不足而礼有余也，不若礼不足而敬有余也，丧与其哀不足而礼有余也，不若礼不足而哀有余也。礼失之奢，丧失之易，皆不能反本，而随其末故也。礼奢而备，不若俭而不备之愈也；丧易而文，不若戚而不文之愈也。俭者物之质，戚者心之诚，故为礼之本。&quot;杨氏曰：&quot;礼始诸饮食，故污尊而抔饮，为之簠、簋、笾、豆、罍、爵之饰，所以文之也，则其本俭而已。丧不可以径情而直行，为之衰麻哭踊之数，所以节之也，则其本戚而已。周衰，世方以文灭质，而林放独能问礼之本，故夫子大之，而告之以此。&quot;</p>
            <p>　　子曰：&quot;夷狄之有君，不如诸夏之亡也。&quot;吴氏曰：&quot;亡，古无字，通用。&quot;程子曰：&quot;夷狄且有君长，不如诸夏之僭乱，反无上下之分也。&quot;尹氏曰：&quot;孔子伤时之乱而叹之也。亡，非实亡也，虽有之，不能尽其道尔。&quot;</p>
            <p>　　季氏旅于泰山。子谓冉有曰：&quot;女弗能救与？&quot;对曰：&quot;不能。&quot;子曰：&quot;呜呼！曾谓泰山，不如林放乎？&quot;女，音汝。与，平声。旅，祭名。泰山，山名，在鲁地。礼，诸侯祭封内山川，季氏祭之，僭也。冉有，孔子弟子，名求，时为季氏宰。救，谓救其陷于僭窃之罪。呜呼，叹辞。言神不享非礼，欲季氏知其无益而自止，又进林放以厉冉有也。范氏曰：&quot;冉有从季氏，夫子岂不知其不可告也，然而圣人不轻绝人。尽己之心，安知冉有之不能救、季氏之不可谏也。既不能正，则美林放以明泰山之不可诬，是亦教诲之道也。&quot;</p>
            <p>　　子曰：&quot;君子无所争，必也射乎！揖让而升，下而饮，其争也君子。&quot;饮，去声。揖让而升者，大射之礼，耦进三揖而后升堂也。下而饮，谓射毕揖降，以俟众耦皆降，胜者乃揖不胜者升，取觯立饮也。言君子恭逊不与人争，惟于射而后有争。然其争也，雍容揖逊乃如此，则其争也君子，而非若小人之争矣。</p>
            <p>　　子夏问曰：&quot;'巧笑倩兮，美目盼兮，素以为绚兮。'何谓也？&quot;倩，七练反。盼，普苋反。绚，呼县反。此逸诗也。倩，好口辅也。盼，目黑白分也。素，粉地，画之质也。绚，采色，画之饰也。言人有此倩盼之美质，而又加以华采之饰，如有素地而加采色也。子夏疑其反谓以素为饰，故问之。子曰：&quot;绘事后素。&quot;绘，胡对反。绘事，绘画之事也。后素，后于素也。考工记曰：&quot;绘画之事后素功。&quot;谓先以粉地为质，而后施五采，犹人有美质，然后可加文饰。曰：&quot;礼后乎？&quot;子曰：&quot;起予者商也！始可与言诗已矣。&quot;礼必以忠信为质，犹绘事必以粉素为先。起，犹发也。起予，言能起发我之志意。谢氏曰：&quot;子贡因论学而知诗，子夏因论诗而知学，故皆可与言诗。&quot;杨氏曰：&quot;'甘受和，白受采，忠信之人，可以学礼。苟无其质，礼不虚行'。此'绘事后素'之说也。孔子曰'绘事后素'，而子夏曰'礼后乎'，可谓能继其志矣。非得之言意之表者能之乎？商赐可与言诗者以此。若夫玩心于章句之末，则其为诗也固而已矣。所谓起予，则亦相长之义也。&quot;</p>
            <p>　　子曰：&quot;夏礼吾能言之，杞不足征也；殷礼吾能言之，宋不足征也。文献不足故也，足则吾能征之矣。&quot;杞，夏之后。宋，殷之后。征，证也。文，典籍也。献，贤也。言二代之礼，我能言之，而二国不足取以为证，以其文献不足故也。文献若足，则我能取之，以证君言矣。</p>
            <p>　　子曰：&quot;禘自既灌而往者，吾不欲观之矣。&quot;禘，大计反。赵伯循曰：&quot;禘，王者之大祭也。王者既立始祖之庙，又推始祖所自出之帝，祀之于始祖之庙，而以始祖配之也。成王以周公有大勋劳，赐鲁重祭。故得禘于周公之庙，以文王为所出之帝，而周公配之，然非礼矣。&quot;灌者，方祭之始，用郁鬯之酒灌地，以降神也。鲁之君臣，当此之时，诚意未散，犹有可观，自此以后，则浸以懈怠而无足观矣。盖鲁祭非礼，孔子本不欲观，至此而失礼之中又失礼焉，故发此叹也。谢氏曰：&quot;夫子尝曰：'我欲观夏道，是故之杞，而不足征也；我欲观殷道，是故之宋，而不足征也。'又曰：'我观周道，幽厉伤之，吾舍鲁何适矣。鲁之郊禘非礼也，周公其衰矣！'考之杞宋已如彼，考之当今又如此，孔子所以深叹也。&quot;</p>
            <p>　　或问禘之说。子曰：&quot;不知也。知其说者之于天下也，其如示诸斯乎！&quot;指其掌。先王报本追远之意，莫深于禘。非仁孝诚敬之至，不足以与此，非或人之所及也。而不王不禘之法，又鲁之所当讳者，故以不知答之。示，与视同。指其掌，弟子记夫子言此而自指其掌，言其明且易也。盖知禘之说，则理无不明，诚无不格，而治天下不难矣。圣人于此，岂真有所不知也哉？</p>
            <p>　　祭如在，祭神如神在。程子曰：&quot;祭，祭先祖也。祭神，祭外神也。祭先主于孝，祭神主于敬。&quot;愚谓此门人记孔子祭祀之诚意。子曰：&quot;吾不与祭，如不祭。&quot;与，去声。又记孔子之言以明之。言己当祭之时，或有故不得与，而使他人摄之，则不得致其如在之诚。故虽已祭，而此心缺然，如未尝祭也。范氏曰：&quot;君子之祭，七日戒，三日齐，必见所祭者，诚之至也。是故郊则天神格，庙则人鬼享，皆由己以致之也。有其诚则有其神，无其诚则无其神，可不谨乎？吾不与祭如不祭，诚为实，礼为虚也。&quot;</p>
            <p>　　王孙贾问曰：&quot;与其媚于奥，宁媚于灶，何谓也？&quot;王孙贾，卫大夫。媚，亲顺也。室西南隅为奥。灶者，五祀之一，夏所祭也。凡祭五祀，皆先设主而祭于其所，然后迎尸而祭于奥，略如祭宗庙之仪。如祀灶，则设主于灶陉，祭毕，而更设馔于奥以迎尸也。故时俗之语，因以奥有常尊，而非祭之主；灶虽卑贱，而当时用事。喻自结于君，不如阿附权臣也。贾，卫之权臣，故以此讽孔子。子曰：&quot;不然，获罪于天，无所祷也。&quot;天，即理也；其尊无对，非奥灶之可比也。逆理，则获罪于天矣，岂媚于奥灶所能祷而免乎？言但当顺理，非特不当媚灶，亦不可媚于奥也。谢氏曰：&quot;圣人之言，逊而不迫。使王孙贾而知此意，不为无益；使其不知，亦非所以取祸。&quot;</p>
            <p>　　子曰：&quot;周监于二代，郁郁乎文哉！吾从周。&quot;郁，于六反。监，视也。二代，夏商也。言其视二代之礼而损益之。郁郁，文盛貌。尹氏曰：&quot;三代之礼至周大备，夫子美其文而从之。&quot;</p>
            <p>　　子入大庙，每事问。或曰：&quot;孰谓鄹人之子知礼乎？入大庙，每事问。&quot;子闻之曰：&quot;是礼也。&quot;大，音泰。鄹，侧留反。大庙，鲁周公庙。此盖孔子始仕之时，入而助祭也。鄹，鲁邑名。孔子父叔梁纥，尝为其邑大夫。孔子自少以知礼闻，故或人因此而讥之。孔子言是礼者，敬谨之至，乃所以为礼也。尹氏曰：&quot;礼者，敬而已矣。虽知亦问，谨之至也，其为敬莫大于此。谓之不知礼者，岂足以知孔子哉？&quot;</p>
            <p>　　子曰：&quot;射不主皮，为力不同科，古之道也。&quot;为，去声。射不主皮，乡射礼文。为力不同科，孔子解礼之意如此也。皮，革也，布侯而栖革于其中以为的，所谓鹄也。科，等也。古者射以观德，但主于中，而不主于贯革，盖以人之力有强弱，不同等也。记曰：&quot;武王克商，散军郊射，而贯革之射息。&quot;正谓此也。周衰，礼废，列国兵争，复尚贯革，故孔子叹之。杨氏曰：&quot;中可以学而能，力不可以强而至。圣人言古之道，所以正今之失。&quot;</p>
            <p>　　子贡欲去告朔之饩羊。去，起吕反。告，古笃反。饩，许气反。告朔之礼：古者天子常以季冬，颁来岁十二月之朔于诸侯，诸侯受而藏之祖庙。月朔，则以特羊告庙，请而行之。饩，生牲也。鲁自文公始不视朔，而有司犹供此羊，故子贡欲去之。子曰：&quot;赐也，尔爱其羊，我爱其礼。&quot;爱，犹惜也。子贡盖惜其无实而妄费。然礼虽废，羊存，犹得以识之而可复焉。若并去其羊，则此礼遂亡矣，孔子所以惜之。杨氏曰：&quot;告朔，诸侯所以?命于君亲，礼之大者。鲁不视朔矣，然羊存则告朔之名未泯，而其实因可举。此夫子所以惜之也。&quot;</p>
            <p>　　子曰：&quot;事君尽礼，人以为谄也。&quot;黄氏曰：&quot;孔子于事君之礼，非有所加也，如是而后尽尔。时人不能，反以为谄。故孔子言之，以明礼之当然也。&quot;程子曰：&quot;圣人事君尽礼，当时以为谄。若他人言之，必曰我事君尽礼，小人以为谄，而孔子之言止于如此。圣人道大德宏，此亦可见。&quot;</p>
            <p>　　定公问：&quot;君使臣，臣事君，如之何？&quot;孔子对曰：&quot;君使臣以礼，臣事君以忠。&quot;定公，鲁君，名宋。二者皆理之当然，各欲自尽而已。吕氏曰：&quot;使臣不患其不忠，患礼之不至；事君不患其无礼，患忠之不足。&quot;尹氏曰：&quot;君臣以义合者也。故君使臣以礼，则臣事君以忠。&quot;</p>
            <p>　　子曰：&quot;关雎，乐而不淫，哀而不伤。&quot;乐，音洛。关雎，周南国风诗之首篇也。淫者，乐之过而失其正者也。伤者，哀之过而害于和者也。关雎之诗，言后妃之德，宜配君子。求之未得，则不能无寤寐反侧之忧；求而得之，则宜其有琴瑟钟鼓之乐。盖其忧虽深而不害于和，其乐虽盛而不失其正，故夫子称之如此。欲学者玩其辞，审其音，而有以识其性情之正也。</p>
            <p>　　哀公问社于宰我。宰我对曰：&quot;夏后氏以松，殷人以柏，周人以栗，曰使民战栗。&quot;宰我，孔子弟子，名予。三代之社不同者，古者立社，各树其土之所宜木以为主也。战栗，恐惧貌。宰我又言周所以用栗之意如此。岂以古者戮人于社，故附会其说与？子闻之曰：&quot;成事不说，遂事不谏，既往不咎。&quot;遂事，谓事虽未成，而势不能已者。孔子以宰我所对，非立社之本意，又启时君杀伐之心，而其言已出，不可复救，故历言此以深责之，欲使谨其后也。尹氏曰：&quot;古者各以所宜木名其社，非取义于木也。宰我不知而妄对，故夫子责之。&quot;</p>
            <p>　　子曰：&quot;管仲之器小哉！&quot;管仲，齐大夫，名夷吾，相桓公霸诸侯。器小，言其不知圣贤大学之道，故局量褊浅、规模卑狭，不能正身修德以致主于王道。或曰：&quot;管仲俭乎？&quot;曰：&quot;管氏有三归，官事不摄，焉得俭？&quot;焉，于虔反。或人盖疑器小之为俭。三归，台名。事见说苑。摄，兼也。家臣不能具官，一人常兼数事。管仲不然，皆言其侈。&quot;然则管仲知礼乎？&quot;曰：&quot;邦君树塞门，管氏亦树塞门；邦君为两君之好，有反坫，管氏亦有反坫。管氏而知礼，孰不知礼？&quot;好，去声。坫，丁念反。或人又疑不俭为知礼。屏谓之树。塞，犹蔽也。设屏于门，以蔽内外也。好，谓好会。坫，在两楹之间，献酬饮毕，则反爵于其上。此皆诸侯之礼，而管仲僭之，不知礼也。愚谓孔子讥管仲之器小，其旨深矣。或人不知而疑其俭，故斥其奢以明其非俭。或又疑其知礼，故又斥其僭，以明其不知礼。盖虽不复明言小器之所以然，而其所以小者，于此亦可见矣。故程子曰&quot;奢而犯礼，其器之小可知。盖器大，则自知礼而无此失矣。&quot;此言当深味也。苏氏曰：&quot;自修身正家以及于国，则其本深，其及者远，是谓大器。扬雄所谓'大器犹规矩准绳'，先自治而后治人者是也。管仲三归反坫，桓公内嬖六人，而霸天下，其本固已浅矣。管仲死，桓公薨，天下不复宗齐。&quot;杨氏曰：&quot;夫子大管仲之功而小其器。盖非王佐之才，虽能合诸侯、正天下，其器不足称也。道学不明，而王霸之略混为一途。故闻管仲之器小，则疑其为俭，以不俭告之，则又疑其知礼。盖世方以诡遇为功，而不知为之范，则不悟其小宜矣。&quot;</p>
            <p>　　子语鲁大师乐。曰：&quot;乐其可知也：始作，翕如也；从之，纯如也，皦如也，绎如也，以成。&quot;语，去声。大，音泰。从，音纵。语，告也。大师，乐官名。时音乐废缺，故孔子教之。翕，合也。从，放也。纯，和也。皦，明也。绎，相续不绝也。成，乐之一终也。谢氏曰：&quot;五音六律不具，不足以为乐。翕如，言其合也。五音合矣，清浊高下，如五味之相济而后和，故曰纯如。合而和矣，欲其无相夺伦，故曰皦如，然岂宫自宫而商自商乎？不相反而相连，如贯珠可也，故曰绎如也，以成。&quot;</p>
            <p>　　仪封人请见。曰：&quot;君子之至于斯也，吾未尝不得见也。&quot;从者见之。出曰：&quot;二三子，何患于丧乎？天下之无道也久矣，天将以夫子为木铎。&quot;请见、见之之见，贤遍反。从、丧，皆去声。仪，卫邑。封人，掌封疆之官，盖贤而隐于下位者也。君子，谓当时贤者。至此皆得见之，自言其平日不见绝于贤者，而求以自通也。见之，谓通使得见。丧，谓失位去国，礼曰&quot;丧欲速贫&quot;是也。木铎，金口木舌，施政教时所振，以警众者也。言乱极当治，天必将使夫子得位设教，不久失位也。封人一见夫子而遽以是称之，其所得于观感之间者深矣。或曰：&quot;木铎所以?于道路，言天使夫子失位，周流四方以行其教，如木铎之?于道路也。&quot;</p>
            <p>　　子谓韶，&quot;尽美矣，又尽善也。&quot;谓武，&quot;尽美矣，未尽善也&quot;。韶，舜乐。武，武王乐。美者，声容之盛。善者，美之实也。舜绍尧致治，武王伐纣救民，其功一也，故其乐皆尽美。然舜之德，性之也，又以揖逊而有天下；武王之德，反之也，又以征诛而得天下，故其实有不同者。程子曰：&quot;成汤放桀，惟有惭德，武王亦然，故未尽善。尧、舜、汤、武，其揆一也。征伐非其所欲，所遇之时然尔。&quot;</p>
            <p>　　子曰：&quot;居上不宽，为礼不敬，临丧不哀，吾何以观之哉？&quot;居上主于爱人，故以宽为本。为礼以敬为本，临丧以哀为本。既无其本，则以何者而观其所行之得失哉？</p>
            <p>　　里仁第四凡二十六章。</p>
            <p>　　子曰：&quot;里仁为美。择不处仁，焉得知？&quot;处，上声。焉，于虔反。知，去声。里有仁厚之俗为美。择里而不居于是焉，则失其是非之本心，而不得为知矣。</p>
            <p>　　子曰：&quot;不仁者不可以久处约，不可以长处乐。仁者安仁，知者利仁。&quot;乐，音洛。知，去声。约，穷困也。利，犹贪也，盖深知笃好而必欲得之也。不仁之人，失其本心，久约必滥，久乐必淫。惟仁者则安其仁而无适不然，知者则利于仁而不易所守，盖虽深浅之不同，然皆非外物所能夺矣。谢氏曰：&quot;仁者心无内外远近精粗之间，非有所存而自不亡，非有所理而自不乱，如目视而耳听，手持而足行也。知者谓之有所见则可，谓之有所得则未可。有所存斯不亡，有所理斯不乱，未能无意也。安仁则一，利仁则二。安仁者非颜闵以上，去圣人为不远，不知此味也。诸子虽有卓越之才，谓之见道不惑则可，然未免于利之也。&quot;</p>
            <p>　　子曰：&quot;唯仁者能好人，能恶人。&quot;好、恶，皆去声。唯之为言独也。盖无私心，然后好恶当于理，程子所谓&quot;得其公正&quot;是也。游氏曰：&quot;好善而恶恶，天下之同情，然人每失其正者，心有所系而不能自克也。惟仁者无私心，所以能好恶也。&quot;</p>
            <p>　　子曰：&quot;苟志于仁矣，无恶也。&quot;恶，如字。苟，诚也。志者，心之所之也。其心诚在于仁，则必无为恶之事矣。杨氏曰：&quot;苟志于仁，未必无过举也，然而为恶则无矣。&quot;</p>
            <p>　　子曰：&quot;富与贵是人之所欲也，不以其道得之，不处也；贫与贱是人之所恶也，不以其道得之，不去也。恶，去声。不以其道得之，谓不当得而得之。然于富贵则不处，于贫贱则不去，君子之审富贵而安贫贱也如此。君子去仁，恶乎成名？恶，平声。言君子所以为君子，以其仁也。若贪富贵而厌贫贱，则是自离其仁，而无君子之实矣，何所成其名乎？君子无终食之间违仁，造次必于是，颠沛必于是。&quot;造，七到反。沛，音贝。终食者，一饭之顷。造次，急遽苟且之时。颠沛，倾覆流离之际。盖君子之不去乎仁如此，不但富贵、贫贱、取舍之间而已也。言君子为仁，自富贵、贫贱、取舍之间，以至于终食、造次、颠沛之顷，无时无处而不用其力也。然取舍之分明，然后存养之功密；存养之功密，则其取舍之分益明矣。</p>
            <p>　　子曰：&quot;我未见好仁者，恶不仁者。好仁者，无以尚之；恶不仁者，其为仁矣，不使不仁者加乎其身。好、恶，皆去声。夫子自言未见好仁者、恶不仁者。盖好仁者真知仁之可好，故天下之物无以加之。恶不仁者真知不仁之可恶，故其所以为仁者，必能绝去不仁之事，而不使少有及于其身。此皆成德之事，故难得而见之也。有能一日用其力于仁矣乎？我未见力不足者。言好仁恶不仁者，虽不可见，然或有人果能一旦奋然用力于仁，则我又未见其力有不足者。盖为仁在己，欲之则是，而志之所至，气必至焉。故仁虽难能，而至之亦易也。盖有之矣，我未之见也。&quot;盖，疑辞。有之，谓有用力而力不足者。盖人之气质不同，故疑亦容或有此昏弱之甚，欲进而不能者，但我偶未之见耳。盖不敢终以为易，而又叹人之莫肯用力于仁也。此章言仁之成德，虽难其人，然学者苟能实用其力，则亦无不可至之理。但用力而不至者，今亦未见其人焉，此夫子所以反复而叹惜之也。</p>
            <p>　　子曰：&quot;人之过也，各于其党。观过，斯知仁矣。&quot;党，类也。程子曰：&quot;人之过也，各于其类。君子常失于厚，小人常失于薄；君子过于爱，小人过于忍。&quot;尹氏曰：&quot;于此观之，则人之仁不仁可知矣。&quot;吴氏曰：&quot;后汉吴佑谓：'掾以亲故：受污辱之名，所谓观过知仁'是也。&quot;愚按：此亦但言人虽有过，犹可即此而知其厚薄，非谓必俟其有过，而后贤否可知也。</p>
            <p>　　子曰：&quot;朝闻道，夕死可矣。&quot;道者，事物当然之理。苟得闻之，则生顺死安，无复遗恨矣。朝夕，所以甚言其时之近。程子曰&quot;言人不可以不知道，苟得闻道，虽死可也。&quot;又曰：&quot;皆实理也，人知而信者为难。死生亦大矣！非诚有所得，岂以夕死为可乎？&quot;</p>
            <p>　　子曰：&quot;士志于道，而耻恶衣恶食者，未足与议也。&quot;心欲求道，而以口体之奉不若人为耻，其识趣之卑陋甚矣，何足与议于道哉？程子曰：&quot;志于道而心役乎外，何足与议也？&quot;</p>
            <p>　　子曰：&quot;君子之于天下也，无适也，无莫也，义之与比。&quot;适，丁历反。比，必二反。○适，专主也。春秋传曰&quot;吾谁适从&quot;是也。莫，不肯也。比，从也。谢氏曰：&quot;适，可也。莫，不可也。无可无不可，苟无道以主之，不几于猖狂自恣乎？此佛老之学，所以自谓心无所住而能应变，而卒得罪于圣人也。圣人之学不然，于无可无不可之间，有义存焉。然则君子之心，果有所倚乎？&quot;</p>
            <p>　　子曰：&quot;君子怀德，小人怀土；君子怀刑，小人怀惠。&quot;怀，思念也。怀德，谓存其固有之善。怀土，谓溺其所处之安。怀刑，谓畏法。怀惠，谓贪利。君子小人趣向不同，公私之间而已。尹氏曰&quot;乐善恶不善，所以为君子；苟安务得，所以为小人。&quot;</p>
            <p>　　子曰：&quot;放于利而行，多怨。&quot;放，上声。孔氏曰：&quot;放，依也。多怨，谓多取怨。&quot;○程子曰：&quot;欲利于己，必害于人，故多怨。&quot;</p>
            <p>　　子曰：&quot;能以礼让为国乎？何有？不能以礼让为国，如礼何？&quot;让者，礼之实也。何有，言不难也。言有礼之实以为国，则何难之有，不然，则其礼文虽具，亦且无如之何矣，而况于为国乎？</p>
            <p>　　子曰：&quot;不患无位，患所以立；不患莫己知，求为可知也。&quot;所以立，谓所以立乎其位者。可知①，谓可以见知之实。程子曰：&quot;君子求其在己者而已矣。&quot;</p>
            <p>　　①&quot;知&quot;原作&quot;矣&quot;，据清仿宋大字本改。</p>
            <p>　　子曰：&quot;参乎！吾道一以贯之。&quot;曾子曰：&quot;唯。&quot;参，所金反。唯，上声。参乎者，呼曾子之名而告之。贯，通也。唯者，应之速而无疑者也。圣人之心，浑然一理，而泛应曲当，用各不同。曾子于其用处，盖已随事精察而力行之，但未知其体之一尔。夫子知其真积力久，将有所得，是以呼而告之。曾子果能默契其指，即应之速而无疑也。子出。门人问曰：&quot;何谓也？&quot;曾子曰：&quot;夫子之道，忠恕而已矣。&quot;尽己之谓忠，推己之谓恕。而已矣者，竭尽而无余之辞也。夫子之一理浑然而泛应曲当，譬则天地之至诚无息，而万物各得其所也。自此之外，固无余法，而亦无待于推矣。曾子有见于此而难言之，故借学者尽己、推己之目以着明之，欲人之易晓也。盖至诚无息者，道之体也，万殊之所以一本也；万物各得其所者，道之用也，一本之所以万殊也。以此观之，一以贯之之实可见矣。或曰：&quot;中心为忠，如心为恕。&quot;于义亦通。程子曰：&quot;以己及物，仁也；推己及物，恕也，违道不远是也。忠恕一以贯之：忠者天道，恕者人道；忠者无妄，恕者所以行乎忠也；忠者体，恕者用，大本达道也。此与违道不远异者，动以天尔。&quot;又曰：&quot;'维天之命，于穆不已'，忠也；'干道变化，各正性命'，恕也。&quot;又曰：&quot;圣人教人各因其才，吾道一以贯之，惟曾子为能达此，孔子所以告之也。曾子告门人曰：'夫子之道，忠恕而已矣'，亦犹夫子之告曾子也。中庸所谓'忠恕违道不远'，斯乃下学上达之义。&quot;</p>
            <p>　　子曰：&quot;君子喻于义，小人喻于利。&quot;喻，犹晓也。义者，天理之所宜。利者，人情之所欲。程子曰：&quot;君子之于义，犹小人之于利也。唯其深喻，是以笃好。&quot;杨氏曰：&quot;君子有舍生而取义者，以利言之，则人之所欲无甚于生，所恶无甚于死，孰肯舍生而取义哉？其所喻者义而已，不知利之为利故也，小人反是。&quot;</p>
            <p>　　子曰：&quot;见贤思齐焉，见不贤而内自省也。&quot;省，悉井反。思齐者，冀己亦有是善；内自省者，恐己亦有是恶。胡氏曰：&quot;见人之善恶不同，而无不反诸身者，则不徒羡人而甘自弃，不徒责人而忘自责矣。&quot;</p>
            <p>　　子曰：&quot;事父母几谏。见志不从，又敬不违，劳而不怨。&quot;此章与内则之言相表里。几，微也。微谏，所谓&quot;父母有过，下气怡色，柔声以谏&quot;也。见志不从，又敬不违，所谓&quot;谏若不入，起敬起孝，悦则复谏&quot;也。劳而不怨，所谓&quot;与其得罪于乡、党、州、闾，宁熟谏。父母怒不悦，而挞之流血，不敢疾怨，起敬起孝&quot;也。</p>
            <p>　　子曰：&quot;父母在，不远游。游必有方。&quot;远游，则去亲远而为日久，定省旷而音问疏；不惟己之思亲不置，亦恐亲之念我不忘也。游必有方，如己告云之东，即不敢更适西，欲亲必知己之所在而无忧，召己则必至而无失也。范氏曰：&quot;子能以父母之心为心则孝矣。&quot;</p>
            <p>　　子曰：&quot;三年无改于父之道，可谓孝矣。&quot;胡氏曰：&quot;已见首篇，此盖复出而逸其半也。&quot;</p>
            <p>　　子曰：&quot;父母之年，不可不知也。一则以喜，一则以惧。&quot;知，犹记忆也。常知父母之年，则既喜其寿，又惧其衰，而于爱日之诚，自有不能已者。</p>
            <p>　　子曰：&quot;古者言之不出，耻躬之不逮也。&quot;言古者，以见今之不然。逮，及也。行不及言，可耻之甚。古者所以不出其言，为此故也。范氏曰：&quot;君子之于言也，不得已而后出之，非言之难，而行之难也。人惟其不行也，是以轻言之。言之如其所行，行之如其所言，则出诸其口必不易矣。&quot;</p>
            <p>　　子曰：&quot;以约失之者鲜矣。&quot;鲜，上声。谢氏曰：&quot;不侈然以自放之谓约。&quot;尹氏曰：&quot;凡事约则鲜失，非止谓俭约也。&quot;</p>
            <p>　　子曰：&quot;君子欲讷于言而敏于行。&quot;行，去声。谢氏曰：&quot;放言易，故欲讷；力行难，故欲敏。&quot;胡氏曰：&quot;自吾道一贯至此十章，疑皆曾子门人所记也。&quot;</p>
            <p>　　子曰：&quot;德不孤，必有邻。&quot;邻，犹亲也。德不孤立，必以类应。故有德者，必有其类从之，如居之有邻也。</p>
            <p>　　子游曰：&quot;事君数，斯辱矣，朋友数，斯疏矣。&quot;数，色角反。程子曰：&quot;数，烦数也。&quot;胡氏曰：&quot;事君谏不行，则当去；导友善不纳，则当止。至于烦渎，则言者轻，听者厌矣，是以求荣而反辱，求亲而反疏也。&quot;范氏曰：&quot;君臣朋友，皆以义合，故其事同也。&quot;</p>
          </td>
        </tr>
      </table>
      <p>&nbsp;</p>
      <table width="463" border="0" cellspacing="0" cellpadding="0" align="center">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='23.htm'>上一篇</a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='25.htm'>下一篇</a></div>
                </td>
              </tr>
            </table>
            <p align=center>□ 作者：孔子弟子
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
          </td>
        </tr>
      </table>
    </td>
  </tr>
</table>
<table border="0" cellpadding="0" cellspacing="0" width="776">
  <tr valign="top" align="right">
    <td><img src="bottom.jpg" width="152" height="58" border="0"></td>
  </tr>
</table>
</body>
</html>

