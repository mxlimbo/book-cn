<html>
<head>
<title>闲　适</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.gif" topmargin="0" marginwidth="0" marginheight="0">
<table border="0" cellpadding="0" cellspacing="0" width="776">
  <tr valign="top">
    <td width="30"><img src="top1.gif" width="30" height="252" border="0"><br>
      <br>
    </td>
    <td width="91">
<img src="top2.gif" width="91" height="224" border="0"><table border="0" cellpadding="0" cellspacing="0" width="69">
        <tr valign="top"> 
          <td height="24"><a href="content.htm"><img src="return.gif" width="69" height="24" border="0"></a></td>
        </tr>
        <tr valign="top"> 
          <td height="4"><img src="l1.gif" width="69" height="4" border="0"></td>
        </tr>
        <tr valign="top"> 
          <td height="24"><a href="04.htm"><img src="last.gif" width="69" height="24" border="0"></a></td>
        </tr>
        <tr valign="top"> 
          <td height="4"><img src="l1.gif" width="69" height="4" border="0"></td>
        </tr>
        <tr valign="top"> 
          <td height="24"></td>
        </tr>
      </table>
    </td>
    <td align="center"><br>
      <table width="500" cellspacing="0" cellpadding="0" align="center" border="0">
        <tr> 
          <td> 
            <p align="center" class="h">&nbsp;</p>
            <p align="center" class="h">闲　适</p>
          </td>
        </tr>
      </table>
      <br>
      <table width="500" border="0" cellspacing="0" cellpadding="0" align="center">
        <tr> 
          <td> 
            <p>　　昼闲人寂，听数声鸟语悠扬，不觉耳根尽彻；夜静天高，看一片云光舒卷，顿令眼界俱空。</p>
            <p>　　世事如棋局，不着得才是高手；人生似瓦盆，打破了方见真空。</p>
            <p>　　龙可豢非真龙，虎可搏非真虎，故爵禄可饵荣进之辈，必不可笼淡然无欲之人；鼎镬可及宠利之流，必不可加飘然远引之士。</p>
            <p>　　一场闲富贵，狠狠争来，虽得还是失；百岁好光阴，忙忙过了，纵寿亦为夭。</p>
            <p>　　高车嫌地僻，不如鱼鸟解亲人。驷马喜门高，怎似莺花能避俗。</p>
            <p>　　红烛烧残，万念自然厌冷；黄梁梦破，一身亦似云浮。</p>
            <p>　　千载奇逢，无如好书良友；一生清福，只在碗茗炉烟。</p>
            <p>　　蓬茅下诵诗读书，日日与圣贤晤语，谁云贫是病？樽垒边幕天席地，时时共造化氤氲，孰谓非禅？兴来醉倒落花前，天地即为衾枕。机息坐忘盘石上，古今尽属蜉蝣。</p>
            <p>　　昴藏老鹤虽饥，饮啄犹闲，肯同鸡鹜之营营而竞食？偃蹇寒松纵老，丰标自在，岂似桃李之灼灼而争妍！</p>
            <p>　　吾人适志于花柳烂漫之时，得趣于笙歌腾沸之处，乃是造花之幻境，人心之荡念也。须从木落草枯之后，向声希味淡之中，觅得一些消息，才是乾坤的橐龠，人物的根宗。</p>
            <p>　　静处观人事，即伊吕之勋庸、夷齐之节义，无非大海浮沤；闲中玩物情，虽木石之偏枯、鹿豕之顽蠢，总是吾性真如。</p>
            <p>　　花开花谢春不管，拂意事休对人言；水暖水寒鱼自知，会心处还期独赏。</p>
            <p>　　闲观扑纸蝇，笑痴人自生障碍；静觇竞巢鹊，叹杰士空逞英雄。</p>
            <p>　　看破有尽身躯，万境之尘缘自息；悟入无坏境界，一轮之心月独明。</p>
            <p>　　木床石枕冷家风，拥衾时魂梦亦爽；麦饭豆羹淡滋味，放箸处齿颊犹香。</p>
            <p>　　谈纷华而厌者，或见纷华而喜；语淡泊而欣者，或处淡泊而厌。须扫除浓淡之见，灭却欣厌之情，才可以忘纷华而甘淡泊也。</p>
            <p>　　&quot;鸟惊心&quot;&quot;花溅泪&quot;，怀此热肝肠，如何领取得冷风月；&quot;山写照&quot;&quot;水传神&quot;，识吾真面目，方可摆脱得幻乾坤。富贵得一世宠荣，到死时反增了一个恋字，如负重担；贫贱得一世清苦，到死时反脱了一个厌字，如释重枷。人诚想念到此，当急回贪恋之首而猛舒愁苦之眉矣。</p>
            <p>　　人之有生也，如太仓之粒米，如灼目之电光，如悬崖之朽木，如逝海之一波。知此者如何不悲？如何不乐？如何看他不破而怀贪生之虑？如何看他不重而贻虚生之羞？</p>
            <p>　　鹬蚌相持，兔犬共毙，冷觑来令人猛气全消；鸥凫共浴，鹿豕同眠，闲观去使我机心顿息。</p>
            <p>　　迷则乐境成苦海，如水凝为冰；悟则苦海为乐境，犹冰涣作水。可见苦乐无二境，迷悟非两心，只在一转念间耳。</p>
            <p>　　遍阅人情，始识疏狂之足贵；备尝世味，方知淡泊之为真。</p>
            <p>　　地宽天高，尚觉鹏程之窄小；云深松老，方知鹤梦之悠闲。</p>
            <p>　　两个空拳握古今，握住了还当放手；一条竹杖挑风月，挑到时也要息肩。</p>
            <p>　　阶下几点飞翠落红，收拾来无非诗料；窗前一片浮青映白，悟入处尽是禅机。</p>
            <p>　　忽睹天际彩云，常疑好事皆虚事；再观山中闲木，方信闲人是福人。</p>
            <p>　　东海水曾闻无定波，世事何须扼腕？北邙山未省留闲地，人生且自舒眉。</p>
            <p>　　天地尚无停息，日月且有盈亏，况区区人世能事事园满而时时暇逸乎？只是向忙里偷闲，遇缺处知足，则操纵在我，作息自如，即造物不得与之论劳逸较亏盈矣！</p>
            <p>　　&quot;霜天闻鹤唳，雪夜听鸡鸣，&quot;得乾坤清纯之气。&quot;晴空看鸟飞，活水观鱼戏，&quot;识宇宙活泼之机。</p>
            <p>　　闲烹山茗听瓶声，炉内识阴阳之理；漫履楸枰观局戏，手中悟生杀之机。</p>
            <p>　　芳菲园林看蜂忙，觑破几般尘情世态；寂寞衡茅观燕寝，引起一种冷趣幽思。</p>
            <p>　　会心不在远，得趣不在多。盆池拳石间，便居然有万里山川之势，片言只语内，便宛然见万古圣贤之心，才是高士的眼界，达人的胸襟。</p>
            <p>　　心与竹俱空，问是非何处安脚？貌偕松共瘦，知忧喜无由上眉。</p>
            <p>　　趋炎虽暖，暖后更觉寒威；食蔗能甘，甘余便生苦趣。何似养志于清修而炎凉不涉，栖心于淡泊而甘苦俱忘，其自得为更多也。</p>
            <p>　　席拥飞花落絮，坐林中锦绣团［衤因］；炉烹白雪清冰，熬天上玲珑液髓。</p>
            <p>　　逸态闲情，惟期自尚，何事处修边幅；清标傲骨，不愿人怜，无劳多买胭脂。</p>
            <p>　　天地景物，如山间之空翠，水上之涟漪，潭中之云影，草际之烟光，月下之花容，风中之柳态。若有若无，半真半幻，最足以悦人心目而豁人性灵。真天地间一妙境也。</p>
            <p>　　&quot;乐意相关禽对语，生香不断树交花&quot;，此是无彼无此得真机。&quot;野色更无山隔断，天光常与水相连&quot;，此是彻上彻下得真意。吾人时时以此景象注之心目，何患心思不活泼，气象不宽平！</p>
            <p>　　鹤唳、雪月、霜天、想见屈大夫醒时之激烈；鸥眠、春风、暖日，会知陶处士醉里之风流。</p>
            <p>　　黄鸟情多，常向梦中呼醉客；白云意懒，偏来僻处媚幽人。</p>
            <p>　　栖迟蓬户，耳目虽拘而神情自旷；结纳山翁，仪文虽略而意念常真。</p>
            <p>　　满室清风满几月，坐中物物见天心；一溪流水一山云，行处时时观妙道。</p>
            <p>　　炮凤烹龙，放箸时与□盐无异；悬金佩玉，成灰处共瓦砾何殊。</p>
            <p>　　&quot;扫地白云来&quot;，才着工夫便起障。&quot;凿池明月入&quot;，能空境界自生明。</p>
            <p>　　造花唤作小儿，切莫受渠戏弄；天地丸为大块，须要任我炉锤。</p>
            <p>　　想到白骨黄泉，壮士之肝肠自冷；坐老清溪碧嶂，俗流之胸次亦闲。</p>
            <p>　　夜眠八尺，日啖二升，何须百般计较；书读五车，才分八斗，未闻一日清闲。</p>
            <p>　　君子之心事，天青日白，不可使人不知；君子之才华，玉韫珠藏，不可使人易知。</p>
            <p>　　耳中常闻逆耳之言，心中常有拂心之事，才是进德修行的砥石。若言言悦耳，事事快心，便把此生埋在鸩毒中矣。</p>
            <p>　　疾风怒雨，禽鸟戚戚；霁月光风，草木欣欣，可见天地不可一日无和气，人心不可一日无喜神。</p>
            <p>　　［酉农］肥辛甘非真味，真味只是淡；神奇卓异非至人，至人只是常。</p>
            <p>　　夜深人静独坐观心；始知妄穷而真独露，每于此中得大机趣；既觉真现而妄难逃，又于此中得大惭忸。</p>
            <p>　　恩里由来生害，故快意时须早回头；败后或反成功，故拂心处切莫放手。</p>
            <p>　　藜口苋肠者，多冰清玉洁；衮衣玉食者，甘婢膝奴颜。盖志以淡泊明，而节从肥甘丧矣。</p>
            <p>　　面前的田地要放得宽，使人无不平之叹；身后的惠泽要流得长，使人有不匮之思。</p>
            <p>　　路径窄处留一步，与人行；滋味浓的减三分，让人嗜。此是涉世一极乐法。</p>
            <p>　　作人无甚高远的事业，摆脱得俗情便入名流；为学无甚增益的工夫，减除得物累便臻圣境。</p>
            <p>　　宠利毋居人前，德业毋落人后，受享毋逾分外，修持毋减分中。</p>
            <p>　　处世让一步为高，退步即进步的张本；待人宽一分是福，利人实利己的根基。</p>
            <p>　　盖世的功劳，当不得一个矜字；弥天的罪过，当不得一个悔字。</p>
            <p>　　完名美节，不宜独任，分些与人，可以远害全身；辱行污名，不宜全推，引些归己，可以韬光养德。</p>
            <p>　　事事要留个有余不尽的意思，便造物不能忌我，鬼神不能损我。若业必求满，功必求盈者，不生内变，必招外忧。</p>
            <p>　　家庭有个真佛，日用有种真道，人能诚心和气、愉色婉言，使父母兄弟间形体万倍也。</p>
            <p>　　攻人之恶毋太严，要思其堪受；教人以善毋过高，当使其可从。</p>
            <p>　　粪虫至秽变为蝉，而饮露于秋风；腐草无光化为荧，而耀采于夏月。故知洁常自污出，明每从暗生也。</p>
            <p>　　矜高倨傲，无非客气降伏得，客气下而后正气伸；情欲意识，尽属妄心消杀得，妄心尽而后真心现。</p>
            <p>　　饱后思味，，则浓淡之境都消；色后思淫，则男女之见尽绝。故人当以事后之悔，悟破临事之痴迷，则性定而动无不正。</p>
            <p>　　居轩冕之中，不可无山林的气味；处林泉之下，须要怀廊庙的经纶。处世不必邀功，无过便是功；与人不要感德，无怨便是德。</p>
            <p>　　忧勤是美德，太苦则无以适性怡情；淡泊是高风，太枯则无以济人利物。</p>
            <p>　　事穷势蹙之人，当原其初心；功成行满之士，要观其末路。</p>
            <p>　　富贵家宜宽厚而反忌［克寸］，是富贵而贫贱，其行如何能享？聪明人宜敛藏而反炫耀，是聪明而愚懵，其病如何不败！</p>
            <p>　　人情反覆，世路崎岖。行不去，须知退一步之法；行得去，务加让三分之功。</p>
            <p>　　待小人不难于严，而难于不恶；待君子不难于恭，而难于有礼。</p>
            <p>　　宁守浑噩而黜聪明，留些正气还天地；宁谢纷华而甘淡泊，遗个清名在乾坤。</p>
            <p>　　降魔者先降其心，心伏则群魔退听；驭横者先驭其气，气平则外横不侵。</p>
            <p>　　养弟子如养闺女，最要严出入，谨交游。若一接近匪人，是清净田中下一不净的种子，便终身难植嘉苗矣。</p>
            <p>　　欲路上事，毋乐其便而姑为染指，一染指便深入万仞；理路上事，毋惮其难而稍为退步，一退步便远隔千山。</p>
            <p>　　念头浓者自待厚，待人亦厚，处处皆厚；念头淡者自待薄，待人亦薄，事事皆薄。故君子居常嗜好，不可太浓艳，亦不宜太枯寂。</p>
            <p>　　彼富我仁，彼爵我义，君子故不为君相所牢笼；人定胜天，志壹动气，君子亦不受造化之陶铸。</p>
            <p>　　立身不高一步立，如尘里振衣、泥中濯足，如何超达？处世不退一步处，如飞而蛾投烛、羝羊触藩，如何安乐？</p>
            <p>　　学者要收拾精神并归一处。如修德而留意于事功名誉，必无实谊；读书而寄兴于吟咏风雅，定不深心。</p>
            <p>　　人人有个大慈悲，维摩屠刽无二心也；处处有种真趣味，金屋茅檐非两地也。只是欲闭情封，当面错过，便咫尺千里矣。</p>
            <p>　　进德修行，要个木石的念头，若一有欣羡便趋欲境；济世经邦，要段云水的趣味，若一有贪著便堕危机。</p>
            <p>　　肝受病则目不能视，肾受病则耳不能听。病受于人所不见，必发于人所共见。故君子欲无得罪于昭昭，先无得罪于冥冥。</p>
            <p>　　福莫福于少事，祸莫祸于多心。惟少事者方知少事之为福；惟平心者始知多心之为祸。</p>
            <p>　　处治世宜方，处乱世当圆，处叔季之世当方圆并用。待善人宜宽，待恶人当严，待庸众之人宜宽严互存。</p>
            <p>　　我有功于人不可念，而过则不可不念；人有恩于我不可忘，而怨则不可不忘。</p>
            <p>　　心地干净，方可读书学古。不然，见一善行，窃以济私；闻一善言，假以覆短。是又藉寇兵而赍盗粮矣。</p>
            <p>　　奢者富而不足，何如俭者贫而有余。能者劳而俯怨，何如拙者逸而全真。</p>
            <p>　　读书不见圣贤，如铅椠佣。居官不爱子民，如衣冠盗。讲学不尚躬行，如口头禅。立业不思种德。如眼前花。</p>
            <p>　　人心有部真文章，都被残编断简封固了；有部真鼓吹，都被妖歌艳舞湮没了。学者须扫除外物直觅本来，才有个真受用。苦心中常得悦心之趣；得意时便一失意之悲。</p>
            <p>　　富贵名誉自道德来者，如山林中花，自是舒徐。繁衍自功业来者，如盆槛中花，便有迁徙废兴。若以权力得者，其根不植，其萎可立而待矣。</p>
            <p>　　栖守道德者，寂寞一时；依阿权势者，凄凉万古。达人观物外之物，思身后之身，宁受一时之寂寞，毋取万古之凄凉。</p>
            <p>　　春至时和，花尚铺一段好色，鸟且啭几句好音。士君子幸列头角，复遇温饱，不思立好言、行好事，虽是在世百年，恰似未生一日。</p>
            <p>　　学者有段兢业的心思，又要有段潇洒的趣味。若一味敛束清苦，是有秋杀无春生，何以发育万物？</p>
            <p>　　真廉无廉名，立名者正所以为贪；大巧无巧术，用术者乃所以为拙。</p>
            <p>　　心体光明，暗室中有青天；念头暗昧，白日下有厉鬼。</p>
            <p>　　人知名位为乐，不知无名无位之乐为最真；人知饥寒为忧，不知不饥不寒之忧为更甚。</p>
            <p>　　为恶而畏人知，恶中犹有善路；为善而急人知，善处即是恶根。</p>
            <p>　　天之机缄不测，抑而伸、伸而抑，皆是播弄英雄、颠倒豪杰处。君子只是逆来顺受、居安思危，天亦无所用其伎俩矣。</p>
            <p>　　福不可邀，养喜神以为招福之本；祸不可避，去杀机以为远祸之方。</p>
            <p>　　十语九中未必称奇，一语不中，则愆尤骈集；十谋九成未必归功，一谋不成则訾议丛兴。君子所以宁默毋躁、宁拙毋巧。</p>
            <p>　　天地之气，暖则生，寒则杀。故性气清冷者，受享亦凉薄。惟气和暖心之人，其福亦厚，其泽亦长。</p>
            <p>　　天理路上甚宽，稍游心胸中，使觉广大宏朗；人欲路上甚窄，才寄迹眼前，俱是荆棘泥涂。</p>
            <p>　　一苦一乐相磨练，练极而成福者，其福始久：一疑一信相参勘，勘极而成知者，其知始真。</p>
            <p>　　地之秽者多生物，水之清者常无鱼，故君子当存含垢纳污之量，不可持好洁独行之操。</p>
            <p>　　泛驾之马可就驰驱，跃冶之金终归型范。只一优游不振，便终身无个进步。白沙云：&quot;为人多病未足羞，一生无病是吾忧。&quot;真确实之论也。</p>
            <p>　　人只一念贪私，便销刚为柔，塞智为昏，变恩为惨，染洁为污，坏了一生人品。故古人以不贪为宝，所以度越一世。</p>
            <p>　　耳目见闻为外贼，情欲意识为内贼，只是主人公惺惺不昧，独坐中堂，贼便化为家人矣。</p>
            <p>　　图未就之功，不如保已成之业；悔既往之失，亦要防将来之非。</p>
            <p>　　气象要高旷，而不可疏狂。心思要缜缄，而不可琐屑。趣味要冲淡，而不可偏枯。操守要严明，而不可激烈。</p>
            <p>　　风来疏竹，风过而竹不留声；雁度寒潭，雁去而潭不留影。故君子事来而心始现，事去而心随空。</p>
            <p>　　清能有容，仁能善断，明不伤察，直不过矫，是谓蜜饯不甜、海味不咸，才是懿德。</p>
            <p>　　贫家净扫地，贫女净梳头。景色虽不艳丽，气度自是风雅。士君子当穷愁寥落，奈何辄自废弛哉！</p>
            <p>　　闲中不放过，忙中有受用。静中不落空，动中有受用。暗中不欺隐，明中有受用。</p>
            <p>　　念头起处，才觉向欲路上去，便挽从理路上来。一起便觉，一觉便转，此是转祸为福、起死回生的关头，切莫当面错过。</p>
            <p>　　天薄我以福，吾厚吾德以迓之；天劳我以形，吾逸吾心以补之；天扼我以遇，吾亨吾道以通之。天且奈我何哉！</p>
            <p>　　真士无心邀福，天即就无心处牖其衷；险人著意避祸，天即就著意中夺其魂。可见天之机权最神，人之智巧何益！</p>
            <p>　　声妓晚景从良，一世之烟花无碍；贞妇白头失守，半生之清苦俱非。语云：&quot;看人只看后半截&quot;，真名言也。</p>
            <p>　　平民肯种德施惠，便是无位的卿相；仕夫徒贪权市宠，竟成有爵的乞人。</p>
            <p>　　问祖宗之德泽，吾身所享者，是当念其积累之难；问子孙之福祉，吾身所贻者，是要思其倾覆之易。</p>
            <p>　　君子而诈善，无异小人之肆恶；君子而改节，不若小人之自新。</p>
            <p>　　家人有过不宜暴扬，不宜轻弃。此事难言，借他事而隐讽之。今日不悟，俟来日正警之。如春风之解冻、和气之消冰，才是家庭的型范。</p>
            <p>　　此心常看得圆满，天下自无缺陷之世界；此心常放得宽平，天下自无险侧之人情。</p>
            <p>　　淡薄之士，必为浓艳者所疑；检饬之人，多为放肆者所忌。君子处此固不可少变其操履，亦不可太露其锋芒。</p>
            <p>　　居逆境中，周身皆针砭药石，砥节□［石厉］行而不觉；处顺境内，满前尽兵刃戈矛，销膏靡骨而不知。</p>
            <p>　　生长富贵丛中的，嗜欲如猛火、权势似烈焰。若不带些清冷气味，其火焰不至焚人，必将自焚。</p>
            <p>　　人心一真，便霜可飞、城可陨、金石可贯。若伪妄之人，形骸徒具，真宰已亡。对人则面目可憎，独居则形影自愧。</p>
            <p>　　文章做到极处，无有他奇，只是恰好；人品做到极处，无有他异，只是本然。</p>
            <p>　　以幻迹言，无论功名富贵，即肢体亦属委；以真境言，无论父母兄弟，即万物皆吾一体。人能看得破，认得真，才可以任天下之负担，亦可脱世间之缰锁。</p>
            <p>　　爽口之味，皆烂肠腐骨之药，五分便无殃；快心之事，悉败身散德之媒，五分便无悔。</p>
            <p>　　不责人小过，不发人阴私，不念人旧恶，三者可以养德，亦可以远害。</p>
            <p>　　天地有万古，此身不再得；人生只百年，此日最易过。幸生其间者，不可不知有生之乐，亦不可不怀虚生之忧。</p>
            <p>　　老来疾病都是壮时招得；衰时罪孽都是盛时作得。故持盈履满，君子尤兢兢焉。</p>
            <p>　　市私恩不如扶公议，结新知不如敦旧好，立荣名不如种阴得，尚奇节不如谨庸行。</p>
            <p>　　公平正论不可犯手，一犯手则遗羞万世；权门私窦不可著脚，一著脚则玷污终身。</p>
            <p>　　曲意而使人喜，不若直节而使人忌；无善而致人誉，不如无恶而致人毁。</p>
            <p>　　处父兄骨肉之变，宜从容不宜激烈；遇朋友交游之失，宜剀切不宜优游。</p>
            <p>　　小处不渗漏，暗处不欺隐，末路不怠荒，才是真正英雄。</p>
            <p>　　惊奇喜异者，终无远大之识；苦节独行者，要有恒久之操。</p>
            <p>　　当怒火欲水正腾沸时，明明知得，又明明犯着。知得是谁，犯着又是谁。此处能猛然转念，邪魔便为知真君子矣。</p>
            <p>　　毋偏信而为奸所欺，毋自任而为气所使，毋以己之长而形人之短，毋因己之拙而忌人之能。</p>
            <p>　　人之短处，要曲为弥缝，如暴而扬之，是以短攻短；人有顽的，要善为化诲，如忿而嫉之，是以顽济顽。</p>
            <p>　　遇沉沉不语之士，且莫输心；见悻悻自好之人，应须防口。</p>
            <p>　　念头昏散处，要知提醒；念头吃紧时，要知放下。不然恐去昏昏之病，又来憧憧之扰矣。</p>
            <p>　　霁日青天，倏变为迅雷震电；疾风怒雨，倏转为朗月晴空。气机何尝一毫凝滞，太虚何尝一毫障蔽，人之心体亦当如是。</p>
            <p>　　胜私制欲之功，有曰识不早、力不易者，有曰识得破、忍不过者。盖识是一颗照魔的明珠，力是一把斩魔的慧剑，两不可少也。</p>
            <p>　　横逆困穷，是煅炼豪杰的一副炉锤。能受其煅炼者，则身心交益；不受其煅炼者，则身心交损。</p>
            <p>　　害人之心不可有，防人之心不可无，此戒疏于虑者。宁受人之欺，毋逆人之诈，此警伤于察者。二语并存，精明浑厚矣。</p>
            <p>　　毋因群疑而阻独见，毋任己意而废人言，毋私不惠而伤大体，毋借公论以快私情。</p>
            <p>　　善人未能急亲，不宜预扬，恐来谗谮之奸；恶人未能轻去，不宜先发，恐招媒孽之祸。</p>
            <p>　　青天白日的节义，自暗室屋漏中培来；旋乾转坤的经纶，从临深履薄中操出。</p>
            <p>　　父慈子孝、兄友弟恭，纵做到极处，俱是合当如是，着不得一毫感激的念头。如施者任德，受者怀恩，便是路人，便成市道矣。</p>
            <p>　　炎凉之态，富贵更甚于贫贱；妒忌之心，骨肉尤狠于外人。此处若不当以冷肠，御以平气，鲜不日坐烦恼障中矣。</p>
            <p>　　功过不宜少混，混则人怀惰隳之心；恩仇不可太明，明则人起携贰之志。</p>
            <p>　　恶忌阴，善忌阳，故恶之显者祸浅，而隐者祸深。善之显者功小，而隐者功大。</p>
            <p>　　德者才之主，才者德之奴用事矣，几何不魍魉猖狂。</p>
            <p>　　锄奸杜［亻幸］，要放他一条去路。若使之一无所容，便如塞鼠穴者，一切去路都塞尽，则一切好物都咬破矣。</p>
            <p>　　士君子不能济物者，遇人痴迷处，出一言提醒之，遇人急难处，出一言解救之，亦是无量功德矣。</p>
            <p>　　处己者触事皆成药石，尤人者动念即是戈矛，一以辟众善之路，一以浚诸恶之源，相去霄壤矣。</p>
            <p>　　事业文章随身销毁，而精神万古如新；功名富贵逐世转移，而气节千载一时。群信不以彼易此也。</p>
            <p>　　鱼网之设，鸿则罹其中；螳螂之贪，雀又乘其后。机里藏机变外生变，智巧何足恃哉。</p>
            <p>　　作人无一点真恳的念头，便成个花子，事事皆虚；涉世无一段圆活的机趣，便是个木人，处处有碍。</p>
            <p>　　事有急之不白者，宽之或自明，毋躁急以速其忿；人有切之不从者，纵之或自化，毋操切以益其顽。</p>
            <p>　　节义傲青云，文章高白雪，若不以德性陶□［钅容］之，终为血气之私、技能之末。</p>
            <p>　　谢事当谢于正盛之时，居身宜居于独后之地，谨德须谨于至微之事，施恩务施于不报之人。</p>
            <p>　　德者事业之基，未有基不固而栋宇坚久者；心者修裔之根，未有根不植而枝叶荣茂者。</p>
            <p>　　道是一件公众的物事，当随人而接引；学是一个寻常的家饭，当随事而警惕。</p>
            <p>　　念头宽厚的，如春风煦育，万物遭之而生；念头忌□［克寸］的，如朔雪阴凝，万物遭之而死。</p>
            <p>　　勤者敏于德义，而世人借勤以济其贪；俭者淡于货利，而世人假俭以饰其吝。君子持身之符，反为小人营私之具矣，惜哉！</p>
            <p>　　人之过误宜恕，而在己则不可恕；己之困辱宜忍，而在人则不可忍。</p>
            <p>　　恩宜自淡而浓，先浓后淡者人忘其惠；威宜自严而宽，先宽后严者人怨其酷。</p>
            <p>　　士君子处权门要路，操履要严明，心气要和易。毋少随而近腥膻之党，亦毋过激而犯蜂虿之毒。</p>
            <p>　　遇欺诈的人，以诚心感动之；遇暴戾的人，以和气熏蒸之；遇倾邪私曲的人，以名义气节激励之。天下无不入我陶熔中矣。</p>
            <p>　　一念慈祥，可以酝酿两间和气；寸心洁白，可以昭垂百代清芬。</p>
            <p>　　阴谋怪习、异行奇能，俱是涉世的祸胎。只一个庸德庸行，便可以完混沌而招和平。</p>
            <p>　　语云：&quot;登山耐险路，踏雪耐危桥&quot;。一耐字极有意味。如倾险之人情、坎坷之世道，若不得一耐字撑持过去，几何不坠入榛莽坑堑哉！</p>
            <p>　　夸逞功业炫耀文章，皆是靠外物做人。不知心体莹然，本来不失，即无寸功只字，亦自有堂堂正正做人处。</p>
            <p>　　不昧己心，不拂人情，不竭物力，三者可以为天地立心，为生民立命，为子孙造福。</p>
            <p>　　居官有二语曰：&quot;惟公则生明，惟廉则生威&quot;。居家有二语曰：&quot;惟恕则平情，惟俭则足用&quot;。</p>
            <p>　　处富贵之地，要知贫贱的痛痒；当少壮之时，须念衰老的辛酸。</p>
            <p>　　持身不可太皎洁，一切污辱垢秽要茹纳的；与人不可太分明，一切善恶贤愚要包容的。</p>
            <p>　　休与小人仇雠，小人自有对头；休向君子谄媚，君子原无私惠。</p>
            <p>　　磨［石厉］当如百炼之金，急就者非邃养施为宜。似千钧之弩，轻发者无宏功。</p>
            <p>　　建功立业者，多虚圆之士；偾事失机者，必执拗之人。</p>
            <p>　　俭，美德也，过则为悭吝、为鄙啬，反伤雅道；让，懿行也，过则为足恭、为曲礼，多出机心。</p>
            <p>　　毋忧拂意，毋喜快心，毋恃久安，毋惮初难。</p>
            <p>　　饮宴之乐多，不是个好人家。声华之习胜，不是个好士子。名位之念重，不是个好臣工。</p>
            <p>　　仁人心地宽舒，便福厚而庆长，事事成个宽舒气象；鄙夫念头迫促，便禄薄而泽短，事事成个迫促规模。</p>
            <p>　　用人不宜刻，刻则思效者去；交友不宜滥，滥则贡谀者来。</p>
            <p>　　大人不可不畏，畏大人则无放逸之心；小民亦不可不畏，畏小民则无豪横之名。</p>
            <p>　　事稍拂逆，便思不如我的人，则怨尤自消；心稍怠荒，便思胜似我的人，则精神自奋。</p>
            <p>　　不可乘喜而轻诺，不可因醉而生［目真］，不可乘快而多事，不可因倦而鲜终。</p>
            <p>　　钓水，逸事也，尚持生杀之柄；弈棋，清戏也，且动战争之心。可见喜事不如省事之为适，多能不如无能之全真。</p>
            <p>　　听静夜之钟声，唤醒梦中之梦；观澄潭之月影，窥见身外之身。</p>
            <p>　　鸟语虫声，总是传心之诀；花英草色，无非见道之文。学者要天机清彻，胸次玲珑，触物皆有会心处。</p>
            <p>　　人解读有字书，不解读无字书；知弹有弦琴，不知弹无弦琴。以迹用不以神用，何以得琴书佳趣？</p>
            <p>　　山河大地已属微尘，而况尘中之尘！血肉身驱且归泡影，而况影外之影！非上上智，无了了心。</p>
            <p>　　石火光中，争长兢短，几何光阴？蜗牛角上，较雌论雄，许大世界？</p>
            <p>　　有浮云富贵之风，而不必岩栖穴处；无膏盲泉石之癖，而常自醉酒耽诗。兢逐听人而不嫌尽醉，恬［忄詹］适己而不夸独醒，此释氏所谓不为法缠、不为空缠，身心两自在者。</p>
            <p>　　延促由于一念，宽窄系之寸心。故机闲者一日遥于千古，意宽者斗室广于两间。</p>
            <p>　　都来眼前事，知足者仙境，不知足者凡境；总出世上因，善用者生机，不善用者杀机。</p>
            <p>　　趋炎附势之祸，甚惨亦甚速；栖恬守逸之味，最淡亦最长。</p>
            <p>　　色欲火炽，而一念及病时，便兴似寒灰；名利饴甘，而一想到死地，便味如咀蜡。故人常忧死虑病，亦可消幻业而长道心。</p>
            <p>　　争先的径路窄，退后一步自宽平一步；浓艳的滋味短，清淡一分自悠长一分。</p>
            <p>　　隐逸林中无荣辱，道义路上泯炎凉。进步处便思退步，庶免触藩之祸。着手时光图放手，才脱骑虎之危。</p>
            <p>　　贪得者分金恨不得玉，封公怨不授侯，权豪自甘乞丐；知足者藜羹旨于膏梁，布袍暖于狐貉，编民不让王公。</p>
            <p>　　矜名不如逃名趣，练事何如省事闲。孤云出岫，去留一无所系；朗镜悬空，静躁两不相干。</p>
            <p>　　山林是胜地，一营恋便成市朝；书画是雅事，一贪痴便成商贾。盖心无染著，俗境是仙都；心有丝牵，乐境成悲地。</p>
            <p>　　时当喧杂，则平日所记忆者皆漫然忘去；境在清宁，则夙昔所遗忘者又恍尔现前。可见静躁稍分，昏明顿异也。</p>
            <p>　　芦花被下卧雪眠云，保全得一窝夜气；竹叶杯中吟风弄月，躲离了万丈红尘。</p>
            <p>　　出世之道，即在涉世中，不必绝人以逃世；了心之功即在尽心内，不必绝欲以灰心。</p>
            <p>　　此身常放在闲处，荣辱得失，谁能差遣我？此心常安在静中，是非利害，谁能瞒昧我？</p>
            <p>　　我不希荣，何忧乎利禄之香饵；我不兢进，何畏乎仕宦之危机。</p>
            <p>　　多藏厚亡，故知富不如贫之无虑；高步疾颠，故知贵不如贱之常安。</p>
            <p>　　世上只缘认得&quot;我&quot;字太真，故多种种嗜好、种种烦恼。前人云：&quot;不复知有我，安知物为贵。&quot;又云：&quot;知身不是我，烦恼更何侵。&quot;真破的之言也。</p>
            <p>　　人情世态，倏忽万端，不宜认得太真。尧夫支：&quot;昔日所云我，今朝却是伊；不知今日我，又属后来谁？&quot;人常作是观，便可解却胸□［上&quot;罟&quot;去&quot;古&quot;下&quot;绢&quot;去&quot;纟&quot;］矣。</p>
            <p>　　有一乐境界，就有一不乐的相对待；有一好光景，就有一不好的相乘除。只是寻常家饭、素位风光，才是个安乐窝巢。</p>
            <p>　　知成之必败，则求成之心不必太坚；知生之必死，则保生之道不必过劳。眼看西晋之荆榛，犹矜白刃；身属北邙之狐兔，尚惜黄金。语云：&quot;猛兽易伏，人心难降。溪壑易填，人心难满&quot;。信哉！</p>
            <p>　　心地上无风涛，随在皆青山绿树；性天中有化育，触处都鱼跃鸢飞。</p>
            <p>　　狐眠败砌，兔走荒台，尽是当年歌舞之地；露冷黄花，烟迷衰草，悉属旧时争战之场。盛衰何常，强弱安在，念此令人心灰。</p>
            <p>　　宠辱不惊，闲看庭前花开花落；去留无意，漫随天外支卷云舒。</p>
            <p>　　晴空朗月，何天不可翱翔，而飞蛾独投夜烛；清泉绿竹，何物不可饮啄，而鸱［号鸟］偏嗜腐鼠。噫！世之不为飞蛾鸱［号鸟］者，几何人哉！</p>
            <p>　　权贵龙骧，英雄虎战，以冷眼视之，如蝇聚膻、如蚁兢血；是非蜂起，得失猬兴，以冷情当之，如冶化金，如汤消雪。</p>
            <p>　　真空不空，执相非真，破相亦非真。问世情如何发付？在世出世，徇俗是苦，绝俗亦是苦，听吾侪善自修持。</p>
            <p>　　烈士让千乘，贪夫争一文，人品星渊也，而好名不殊好利；天子营家国，乞人号□［上&quot;雍&quot;下&quot;食&quot;］飧，位分霄壤也，而焦思何异焦声。</p>
            <p>　　性天澄彻，即饥餐渴饮，无非康济身心；心地沉迷，纵演偈淡禅，总是播弄精魄。</p>
            <p>　　人心有真境，非丝非竹而自恬愉，不烟不茗而自清芬。须念净境空，虑忘形释，才得以游衍其中。</p>
            <p>　　天地中万物，人伦中万情，世界中万事，以俗眼观，纷纷各异，以道眼观，种种是常，何须分别，何须取舍！</p>
            <p>　　缠脱只在自心，心了则屠肆糟糠居然净土。不然纵一琴一鹤、一花一竹，嗜好虽清，魔障终在。语云：&quot;能休尘境为真境，未了僧家是俗家。&quot;</p>
            <p>　　以我转物者得，固不喜失亦不忧，大地尽属逍遥；以物役我者逆，固生憎顺亦生爱，一毫便生缠缚。</p>
            <p>　　试思未生之前有何象貌，又思既死之后有何景色，则万念灰冷，一性寂然，自可超物处而游象先。</p>
            <p>　　优人傅粉调［石朱］，效妍丑于毫端。俄而歌残场罢，妍丑何存？弈者争先兢后，较雌雄于着手。俄而局尽子收，雌雄安在？</p>
            <p>　　把握未定，宜绝迹尘嚣，使此心不见可欲而不乱，以澄吾静体；操持既坚，又当混迹风尘，使此心见可欲而亦不乱，以养吾圆机。</p>
            <p>　　喜寂厌喧者，往往避人以求静。不知意在无人，便成我相，心着于静，便是动根。如何到得人我一空、动静两忘的境界！</p>
            <p>　　人生祸区福境，皆念想造成。故释氏云：刊欲炽然，即是火坑。贪爱沉溺，便为苦海。一念清净，烈焰成池。一念惊觉，航登彼岸。念头稍异，境界顿殊。可不慎哉！绳锯材断，水滴石穿，学道者须要努索；水到渠成，瓜熟蒂落，得道者一任天机。</p>
            <p>　　就一身了一身者，方能以万物付万物；还天下于天下者，方能出世间于世间。</p>
            <p>　　人生原是傀儡，只要把柄在手，一线不乱，卷舒自由，行止在我，一毫不受他人捉掇，便超此场中矣。</p>
            <p>　　&quot;为鼠常留饭，怜蛾不点灯&quot;，古人此点念头，是吾一点生生之机，列此即所谓土木形骸而已。</p>
            <p>　　世态有炎凉，而我无嗔喜；世味有浓淡，而我无欣厌。一毫不落世情窠臼，便是一在世出世法也。</p>
          </td>
        </tr>
      </table>
      <p>&nbsp;</p>
      <table width="463" border="0" cellspacing="0" cellpadding="0" align="center">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='04.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                </td>
              </tr>
            </table>
            <p align=center>□ 作者：[明]洪应明
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
  </tr>
</table>
</body>
</html>

