<html>
<head>
<title>第三十九卦 蹇　水山蹇　坎上艮下</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.gif" topmargin="0" marginwidth="0" marginheight="0">
<div align="center">
  <table border="0" cellpadding="0" cellspacing="0" width="776">
    <tr valign="top">
      <td><img src="top1.gif" width="776" height="66" border="0"></td>
    </tr>
  </table>
  <table border="0" cellpadding="0" cellspacing="0" width="776">
    <tr valign="top">
      <td><img src="top2.gif" width="247" height="24" border="0"></td>
      <td width="70"><a href="content.htm"><img src="return.gif" width="70" height="24" border="0"></a></td>
      <td width="27"></td>
      <td width="70"><a href="38.htm"><img src="last.gif" width="70" height="24" border="0"></a></td>
      <td width="27"></td>
      <td width="70"><a href="40.htm"><img src="next.gif" width="70" height="24" border="0"></a></td>
      <td><img src="top3.gif" width="264" height="24" border="0"></td>
    </tr>
  </table>
  <table border="0" cellpadding="0" cellspacing="0" width="776">
    <tr valign="bottom" align="center"> 
      <td height="59" background="topbg.gif" class="h">第三十九卦 蹇　水山蹇　坎上艮下</td>
    </tr>
    <tr valign="top" align="center"> 
      <td><br>
        <table width="600" border="0" cellspacing="0" cellpadding="0" align="center">
          <tr> 
            <td>　　蹇：利西南，不利东北；利见大人，贞吉。彖曰：蹇，难也，险在前也。 见险而能止，知矣哉！蹇利西南， 往得中也；不利东北，其道穷也。 
              利见大人，往有功也。 当位贞吉，以正邦也。 蹇之时用大矣哉！象曰：山上有水，蹇；君子以反身修德。
              <p>　　初六：往蹇，来誉。</p>
              <p>　　象曰：往蹇来誉，宜待也。</p>
              <p>　　六二：王臣蹇蹇，匪躬之故。</p>
              <p>　　象曰：王臣蹇蹇，终无尤也。</p>
              <p>　　九三：往蹇来反。</p>
              <p>　　象曰：往蹇来反，内喜之也。</p>
              <p>　　六四：往蹇来连。</p>
              <p>　　象曰：往蹇来连，当位实也。</p>
              <p>　　九五：大蹇朋来。</p>
              <p>　　象曰：大蹇朋来，以中节也。</p>
              <p>　　上六：往蹇来硕，吉；利见大人。</p>
              <p>　　象曰：往蹇来硕，志在内也。 利见大人，以从贵也。</p>
            </td>
          </tr>
        </table>
        <p>&nbsp;</p>
        <table width="463" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='38.htm'>上一页 </a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='40.htm'>下一页 </a></div>
                  </td>
                </tr>
              </table>
              <p align=center>□ 作者：伏羲氏
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
      </td>
    </tr>
  </table>
</div>
</body>
</html>

