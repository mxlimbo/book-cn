<html>
<head>
<title>第四十三卦 夬　泽天夬　兑上乾下</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.gif" topmargin="0" marginwidth="0" marginheight="0">
<div align="center">
  <table border="0" cellpadding="0" cellspacing="0" width="776">
    <tr valign="top">
      <td><img src="top1.gif" width="776" height="66" border="0"></td>
    </tr>
  </table>
  <table border="0" cellpadding="0" cellspacing="0" width="776">
    <tr valign="top">
      <td><img src="top2.gif" width="247" height="24" border="0"></td>
      <td width="70"><a href="content.htm"><img src="return.gif" width="70" height="24" border="0"></a></td>
      <td width="27"></td>
      <td width="70"><a href="42.htm"><img src="last.gif" width="70" height="24" border="0"></a></td>
      <td width="27"></td>
      <td width="70"><a href="44.htm"><img src="next.gif" width="70" height="24" border="0"></a></td>
      <td><img src="top3.gif" width="264" height="24" border="0"></td>
    </tr>
  </table>
  <table border="0" cellpadding="0" cellspacing="0" width="776">
    <tr valign="bottom" align="center"> 
      <td height="59" background="topbg.gif" class="h">第四十三卦 夬　泽天夬　兑上乾下</td>
    </tr>
    <tr valign="top" align="center"> 
      <td><br>
        <table width="600" border="0" cellspacing="0" cellpadding="0" align="center">
          <tr> 
            <td>　　夬：扬于王庭，孚号，有厉，告自邑，不利即戎，利有攸往。彖曰：夬，决也，刚决柔也。健而说，决而和，扬于王庭，柔乘五刚也。 
              <p>　　孚号有厉，其危乃光也。 告自邑，不利即戎，所尚乃穷也。 利有攸往，刚长乃终也。象曰：泽上于天，夬；君子以施禄及下，居德则忌。</p>
              <p>　　初九：壮于前趾，往不胜为吝。</p>
              <p>　　象曰：不胜而往，咎也。</p>
              <p>　　九二：惕号，莫夜有戎，勿恤。</p>
              <p>　　象曰：莫夜有戎，得中道也。</p>
              <p>　　九三：壮于，有凶。 君子夬夬，独行遇雨，若濡有愠，无咎。</p>
              <p>　　象曰：君子夬夬，终无咎也。</p>
              <p>　　九四：臀无肤，其行次且。 牵羊悔亡，闻言不信。</p>
              <p>　　象曰：其行次且，位不当也。 闻言不信，聪不明也。</p>
              <p>　　九五：苋陆夬夬，中行无咎。</p>
              <p>　　象曰：中行无咎，中未光也。</p>
              <p>　　上六：无号，终有凶。</p>
              <p>　　象曰：无号之凶，终不可长也。 </p>
              </td>
          </tr>
        </table>
        <p>&nbsp;</p>
        <table width="463" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='42.htm'>上一页 </a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='44.htm'>下一页 </a></div>
                  </td>
                </tr>
              </table>
              <p align=center>□ 作者：伏羲氏
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
      </td>
    </tr>
  </table>
</div>
</body>
</html>

