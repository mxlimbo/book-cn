<html>
<head>
<title>《庄子·内篇·养生主第三》</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.jpg" topmargin="0" marginwidth="0" marginheight="0">
<table border="0" cellpadding="0" cellspacing="0" width="776">
  <tr valign="top">
    <td width="155" background="leftbg.jpg"> <img src="top.jpg" width="155" height="13"><br>
      <table width="155" border="0" cellspacing="0" cellpadding="0">
        <tr> 
          <td colspan="3"><img src="top1.jpg" width="155" height="84" border="0"></td>
        </tr>
        <tr> 
          <td width="15"><img src="top2.jpg" width="15" height="273" border="0"></td>
          <td width="32"> 
            <table width="32" border="0" cellspacing="0" cellpadding="0" height="273" background="tablebg.gif">
              <tr valign="top"> 
                <td height="98"><a href="content.htm"><img src="return.gif" width="32" height="79" border="0"></a></td>
              </tr>
              <tr valign="top"> 
                <td height="96"><a href="02.htm"><img src="last.jpg" width="32" height="79" border="0"></a></td>
              </tr>
              <tr valign="top"> 
                <td height="79"><a href="04.htm"><img src="next.jpg" width="32" height="79" border="0"></a></td>
              </tr>
            </table>
          </td>
          <td width="108"><img src="top3.jpg" width="108" height="65" border="0"><br>
            <img src="top4.jpg" width="54" height="208" border="0"></td>
        </tr>
        <tr> 
          <td colspan="3"><img src="top5.jpg" width="101" height="214" border="0"></td>
        </tr>
      </table>
    </td>
    <td> <br>
      <table width="560" cellspacing="0" cellpadding="0" border="0">
        <tr> 
          <td> 
            <p align="center" class="h">&nbsp;</p>
            <p align="center" class="h">《庄子·内篇·养生主第三》 </p>
          </td>
        </tr>
      </table>
      <br>
      <table width="560" border="0" cellspacing="0" cellpadding="0">
        <tr> 
          <td> 
            <p>　　吾生也有涯，而知也无涯。以有涯随无涯，殆已！已而为知者，殆而已矣！为善无近名，为恶无近刑，缘督以为经，可以保身，可以全生，可以养亲，可以尽年。</p>
            <p>　　庖丁为文惠君解牛，手之所触，肩之所倚，足之所履，膝之所倚，砉然响然，奏刀騞然，莫不中音，合于桑林之舞，乃中经首之会。</p>
            <p>　　文惠君曰：&quot;嘻，善哉！技盖至此乎？&quot;庖丁释刀对曰：&quot;臣之所好者道也，进乎技矣。始臣之解牛之时，所见无非全牛者；三年之后，未尝见全牛也；方今之时，臣以神遇而不以目视，官知止而神欲行。依乎天理，批大郤，导大窾，因其固然。技经肯綮之未尝，而况大坬乎！良庖岁更刀，割也；族庖月更刀，折也；今臣之刀十九年矣，所解数千牛矣，而刀刃若新发于硎。彼节者有间而刀刃者无厚，以无厚入有间，恢恢乎其于游刃必有余地矣。是以十九年而刀刃若新发于硎。虽然，每至于族，吾见其难为，怵然为戒，视为止，行为迟，动刀甚微，謋然已解，如土委地。提刀而立，为之而四顾，为之踌躇满志，善刀而藏之。&quot;文惠君曰：&quot;善哉！吾闻庖丁之言，得养生焉。&quot;</p>
            <p>　　公文轩见右师而惊曰：&quot;是何人也？恶乎介也？天与？其人与？&quot;曰：&quot;天也，非人也。天之生是使独也，人之貌有与也。以是知其天也，非人也。&quot;</p>
            <p>　　泽雉十步一啄，百步一饮，不蕲畜乎樊中。神虽王，不善也。</p>
            <p>　　老聃死，秦失吊之，三号而出。弟子曰：&quot;非夫子之友邪？&quot;曰：&quot;然。&quot;&quot;然则吊焉若此可乎？&quot;曰：&quot;然。始也吾以为其人也，而今非也。向吾入而吊焉，有老者哭之，如哭其子；少者哭之，如哭其母。彼其所以会之，必有不蕲言而言，不蕲哭而哭者。是遁天倍情，忘其所受，古者谓之遁天之刑。适来，夫子时也；适去，夫子顺也。安时而处顺，哀乐不能入也，古者谓是帝之县解。&quot;</p>
            <p>　　指穷于为薪，火传也，不知其尽也。</p>
          </td>
        </tr>
      </table>
      <p>&nbsp;</p>
      <table width="560" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='02.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='04.htm'>下一页 </a></div>
                </td>
              </tr>
            </table>
            <p align=center>□ 作者：庄周 
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
  </tr>
</table>
</body>
</html>

