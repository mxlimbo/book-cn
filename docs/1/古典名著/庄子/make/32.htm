<html>
<head>
<title>《庄子·杂篇·列御寇第三十二》</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.jpg" topmargin="0" marginwidth="0" marginheight="0">
<table border="0" cellpadding="0" cellspacing="0" width="776">
  <tr valign="top">
    <td width="155" background="leftbg.jpg"> <img src="top.jpg" width="155" height="13"><br>
      <table width="155" border="0" cellspacing="0" cellpadding="0">
        <tr> 
          <td colspan="3"><img src="top1.jpg" width="155" height="84" border="0"></td>
        </tr>
        <tr> 
          <td width="15"><img src="top2.jpg" width="15" height="273" border="0"></td>
          <td width="32"> 
            <table width="32" border="0" cellspacing="0" cellpadding="0" height="273" background="tablebg.gif">
              <tr valign="top"> 
                <td height="98"><a href="content.htm"><img src="return.gif" width="32" height="79" border="0"></a></td>
              </tr>
              <tr valign="top"> 
                <td height="96"><a href="31.htm"><img src="last.jpg" width="32" height="79" border="0"></a></td>
              </tr>
              <tr valign="top"> 
                <td height="79"><a href="33.htm"><img src="next.jpg" width="32" height="79" border="0"></a></td>
              </tr>
            </table>
          </td>
          <td width="108"><img src="top3.jpg" width="108" height="65" border="0"><br>
            <img src="top4.jpg" width="54" height="208" border="0"></td>
        </tr>
        <tr> 
          <td colspan="3"><img src="top5.jpg" width="101" height="214" border="0"></td>
        </tr>
      </table>
    </td>
    <td> <br>
      <table width="560" cellspacing="0" cellpadding="0" border="0">
        <tr> 
          <td> 
            <p align="center" class="h">&nbsp;</p>
            <p align="center" class="h">《庄子·杂篇·列御寇第三十二》 </p>
          </td>
        </tr>
      </table>
      <br>
      <table width="560" border="0" cellspacing="0" cellpadding="0">
        <tr> 
          <td> 
            <p>　　列御寇之齐，中道而反，遇伯昏瞀人。伯昏瞀人曰：&quot;奚方而反？&quot;曰：&quot;吾惊焉。&quot;曰：&quot;恶乎惊？&quot;曰：&quot;吾尝食于十浆而五浆先馈。&quot;伯昏瞀人曰：&quot;若是则汝何为惊已？&quot;曰：&quot;夫内诚不解，形谍成光，以外镇人心，使人轻乎贵老，而赍其所患。夫浆人特为食羹之货，无多余之赢，其为利也薄，其为权也轻，而犹若是，而况于万乘之主乎！身劳于国而知尽于事。彼将任我以事，而效我以功。吾是以惊。&quot;伯昏瞀人曰：&quot;善哉观乎！女处已，人将保汝矣！&quot;无几何而往，则户外之屦满矣。伯昏瞀人北面而立，敦杖蹙之乎颐。立有间，不言而出。宾者以告列子，列子提屦，跣而走，暨于门，曰：&quot;先生既来，曾不发药乎？&quot;曰：&quot;已矣，吾固告汝曰：人将保汝。果保汝矣！非汝能使人保汝，而汝不能使人无保汝也，而焉用之感豫出异也。必且有感，摇而本性，又无谓也。与汝游者，又莫汝告也。彼所小言，尽人毒也。莫觉莫悟，何相孰也。巧者劳而知者忧，无能者无所求，饱食而敖游，汎若不系之舟，虚而敖游者也！</p>
            <p>　　&quot;郑人缓也，呻吟裘氏之地。祗三年而缓为儒。河润九里，泽及三族，使其弟墨。儒墨相与辩，其父助翟。十年而缓自杀。其父梦之曰：'使而子为墨者，予也，阖尝视其良？既为秋柏之实矣。'夫造物者之报人也，不报其人而报其人之天，彼故使彼。夫人以己为有以异于人，以贱其亲。齐人之井饮者相捽也。故曰：今之世皆缓也。自是有德者以不知也，而况有道者乎！古者谓之遁天之刑。圣人安其所安，不安其所不安；众人安其所不安，不安其所安。</p>
            <p>　　&quot;庄子曰：'知道易，勿言难。知而不言，所以之天也。知而言之，所以之人也。古之人，天而不人。'朱泙漫学屠龙于支离益，单千金之家，三年技成而无所用其巧。圣人以必不必，故无兵；众人以不必必之，故多兵。顺于兵，故行有求。兵，恃之则亡。小夫之知，不离苞苴竿牍，敝精神乎蹇浅，而欲兼济道物，太一形虚。若是者，迷惑于宇宙，形累不知太初。彼至人者，归精神乎无始，而甘冥乎无何有之乡。水流乎无形，发泄乎太清。悲哉乎！汝为知在毫毛而不知大宁。&quot;</p>
            <p>　　宋人有曹商者，为宋王使秦。其往也，得车数乘。王说之，益车百乘。反于宋，见庄子，曰：&quot;夫处穷闾厄巷，困窘织屦，槁项黄馘者，商之所短也；一悟万乘之主而从车百乘者，商之所长也。&quot;庄子曰：&quot;秦王有病召医。破痈溃痤者得车一乘，舐痔者得车五乘，所治愈下，得车愈多。子岂治其痔邪？何得车之多也？子行矣！&quot;</p>
            <p>　　鲁哀公问乎颜阖曰：&quot;吾以仲尼为贞斡，国其有瘳乎？&quot;曰：&quot;殆哉圾乎！仲尼方且饰羽而画，从事华辞。以支为旨，忍性以视民，而不知不信。受乎心，宰乎神，夫何足以上民！彼宜女与予颐与，误而可矣！今使民离实学伪，非所以视民也。为后世虑，不若休之。难治也！&quot;施于人而不忘，非天布也，商贾不齿。虽以事齿之，神者弗齿。为外刑者，金与木也；为内刑者，动与过也。宵人之离外刑者，金木讯之；离内刑者，阴阳食之。夫免乎外内之刑者，唯真人能之。</p>
            <p>　　孔子曰：&quot;凡人心险于山川，难于知天。天犹有春秋冬夏旦暮之期，人者厚貌深情。故有貌愿而益，有长若不肖，有慎狷而达，有坚而缦，有缓而悍。故其就义若渴者，其去义若热。故君子远使之而观其忠，近使之而观其敬，烦使之而观其能，卒然问焉而观其知，急与之期而观其信，委之以财而观其仁，告之以危而观其节，醉之以酒而观其侧，杂之以处而观其色。九徵至，不肖人得矣。&quot;</p>
            <p>　　正考父一命而伛，再命而偻，三命而俯，循墙而走，孰敢不轨！如而夫者，一命而吕钜，再命而于车上舞，三命而名诸父。孰协唐许？贼莫大乎德有心而心有睫，及其有睫也而内视，内视而败矣！凶德有五，中德为首。何谓中德？中德也者，有以自好也而吡其所不为者也。穷有八极，达有三必，形有六府。美、髯、长、大、壮、丽、勇、、敢，八者俱过人也，因以是穷；缘循、偃仰、困畏，不若人三者俱通达；知慧外通，勇动多怨，仁义多责，六者所以相刑也。达生之性者傀，达于知者肖，达大命者随，达小命者遭。</p>
            <p>　　人有见宋王者，锡车十乘。以其十乘骄稚庄子。庄子曰：&quot;河上有家贫恃纬萧而食者，其子没于渊，得千金之珠。其父谓其子曰：'取石来锻之！夫千金之珠，必在九重之渊而骊龙颔下。子能得珠者，必遭其睡也。使骊龙而寐，子尚奚微之有哉！'今宋国之深，非直九重之渊也；宋王之猛，非直骊龙也。子能得车者，必遭其睡也；使宋王而寐，子为赍粉夫。&quot;</p>
            <p>　　或聘于庄子，庄子应其使曰：&quot;子见夫牺牛乎？衣以文绣，食以刍叔。及其牵而入于大庙，虽欲为孤犊，其可得乎！&quot;</p>
            <p>　　庄子将死，弟子欲厚葬之。庄子曰：&quot;吾以天地为棺椁，以日月为连璧，星辰为珠玑，万物为赍送。吾葬具岂不备邪？何以加此！&quot;弟子曰：&quot;吾恐乌鸢之食夫子也。&quot;庄子曰：&quot;在上为乌鸢食，在下为蝼蚁食，夺彼与此，何其偏也。&quot;以不平平，其平也不平；以不徵徵，其徵也不徵。明者唯为之使，神者徵之。夫明之不胜神也久矣，而愚者恃其所见入于人，其功外也，不亦悲夫！</p>
          </td>
        </tr>
      </table>
      <p>&nbsp;</p>
      <table width="560" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='31.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='33.htm'>下一页 </a></div>
                </td>
              </tr>
            </table>
            <p align=center>□ 作者：庄周 
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
  </tr>
</table>
</body>
</html>

