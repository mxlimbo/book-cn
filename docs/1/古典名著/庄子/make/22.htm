<html>
<head>
<title>《庄子·外篇·知北游第二十二》</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.jpg" topmargin="0" marginwidth="0" marginheight="0">
<table border="0" cellpadding="0" cellspacing="0" width="776">
  <tr valign="top">
    <td width="155" background="leftbg.jpg"> <img src="top.jpg" width="155" height="13"><br>
      <table width="155" border="0" cellspacing="0" cellpadding="0">
        <tr> 
          <td colspan="3"><img src="top1.jpg" width="155" height="84" border="0"></td>
        </tr>
        <tr> 
          <td width="15"><img src="top2.jpg" width="15" height="273" border="0"></td>
          <td width="32"> 
            <table width="32" border="0" cellspacing="0" cellpadding="0" height="273" background="tablebg.gif">
              <tr valign="top"> 
                <td height="98"><a href="content.htm"><img src="return.gif" width="32" height="79" border="0"></a></td>
              </tr>
              <tr valign="top"> 
                <td height="96"><a href="21.htm"><img src="last.jpg" width="32" height="79" border="0"></a></td>
              </tr>
              <tr valign="top"> 
                <td height="79"><a href="23.htm"><img src="next.jpg" width="32" height="79" border="0"></a></td>
              </tr>
            </table>
          </td>
          <td width="108"><img src="top3.jpg" width="108" height="65" border="0"><br>
            <img src="top4.jpg" width="54" height="208" border="0"></td>
        </tr>
        <tr> 
          <td colspan="3"><img src="top5.jpg" width="101" height="214" border="0"></td>
        </tr>
      </table>
    </td>
    <td> <br>
      <table width="560" cellspacing="0" cellpadding="0" border="0">
        <tr> 
          <td> 
            <p align="center" class="h">&nbsp;</p>
            <p align="center" class="h">《庄子·外篇·知北游第二十二》 </p>
          </td>
        </tr>
      </table>
      <br>
      <table width="560" border="0" cellspacing="0" cellpadding="0">
        <tr> 
          <td> 
            <p>　　知北游于玄水之上，登隐弅之丘，而适遭无为谓焉。知谓无为谓曰：&quot;予欲有问乎若：何思何虑则知道？何处何服则安道？何从何道则得道？&quot;三问而无为谓不答也。非不答，不知答也。知不得问，反于白水之南，登狐阕之上，而睹狂屈焉。知以之言也问乎狂屈。狂屈曰：&quot;唉！予知之，将语若。&quot;中欲言而忘其所欲言。知不得问，反于帝宫，见黄帝而问焉。黄帝曰：&quot;无思无虑始知道，无处无服始安道，无从无道始得道。&quot;知问黄帝曰：&quot;我与若知之，彼与彼不知也，其孰是邪？&quot;黄帝曰：&quot;彼无为谓真是也，狂屈似之，我与汝终不近也。夫知者不言，言者不知，故圣人行不言之教。道不可致，德不可至。仁可为也，义可亏也，礼相伪也。故曰：'失道而后德，失德而后仁，失仁而后义，失义而后礼。'礼者，道之华而乱之首也。故曰：'为道者日损，损之又损之，以至于无为。无为而无不为也。'今已为物也，欲复归根，不亦难乎！其易也其唯大人乎！生也死之徒，死也生之始，孰知其纪！人之生，气之聚也。聚则为生，散则为死。若死生为徒，吾又何患！故万物一也。是其所美者为神奇，其所恶者为臭腐。臭腐复化为神奇，神奇复化为臭腐。故曰：'通天下一气耳。'圣人故贵一。&quot;知谓黄帝曰：&quot;吾问无为谓，无为谓不应我，非不我应，不知应我也；吾问狂屈，狂屈中欲告我而不我告，非不我告，中欲告而忘之也；今予问乎若，若知之，奚故不近？&quot;黄帝曰：&quot;彼其真是也，以其不知也；此其似之也，以其忘之也；予与若终不近也，以其知之也。&quot;狂屈闻之，以黄帝为知言。</p>
            <p>　　天地有大美而不言，四时有明法而不议，万物有成理而不说。圣人者，原天地之美而达万物之理。是故至人无为，大圣不作，观于天地之谓也。今彼神明至精，与彼百化。物已死生方圆，莫知其根也。扁然而万物，自古以固存。六合为巨，未离其内；秋豪为小，待之成体；天下莫不沈浮，终身不故；阴阳四时运行，各得其序；惛然若亡而存；油然不形而神；万物畜而不知：此之谓本根，可以观于天矣！</p>
            <p>　　啮缺问道乎被衣，被衣曰：&quot;若正汝形，一汝视，天和将至；摄汝知，一汝度，神将来舍。德将为汝美，道将为汝居。汝瞳焉如新生之犊而无求其故。&quot;言未卒，啮缺睡寐。被衣大说，行歌而去之，曰：&quot;形若槁骸，心若死灰，真其实知，不以故自持。媒媒晦晦，无心而不可与谋。彼何人哉！&quot;</p>
            <p>　　舜问乎丞：&quot;道可得而有乎？&quot;曰：&quot;汝身非汝有也，汝何得有夫道！&quot;舜曰：&quot;吾身非吾有也，孰有之哉？&quot;曰：&quot;是天地之委形也；生非汝有，是天地之委和也；性命非汝有，是天地之委顺也；子孙非汝有，是天地之委蜕也。故行不知所往，处不知所持，食不知所味。天地之强阳气也，又胡可得而有邪！&quot;</p>
            <p>　　孔子问于老聃曰：&quot;今日晏闲，敢问至道。&quot;老聃曰：&quot;汝齐戒，疏瀹而心，澡雪而精神，掊击而知。夫道，窅然难言哉！将为汝言其崖略：夫昭昭生于冥冥，有伦生于无形，精神生于道，形本生于精，而万物以形相生。故九窍者胎生，八窍者卵生。其来无迹，其往无崖，无门无房，四达之皇皇也。邀于此者，四肢强，思虑恂达，耳目聪明。其用心不劳，其应物无方，天不得不高，地不得不广，日月不得不行，万物不得不昌，此其道与！且夫博之不必知，辩之不必慧，圣人以断之矣！若夫益之而不加益，损之而不加损者，圣人之所保也。渊渊乎其若海，魏魏乎其终则复始也。运量万物而不匮。则君子之道，彼其外与！万物皆往资焉而不匮。此其道与！</p>
            <p>　　&quot;中国有人焉，非阴非阳，处于天地之间，直且为人，将反于宗。自本观之，生者，喑噫物也。虽有寿夭，相去几何？须臾之说也，奚足以为尧、桀之是非！果蓏有理，人伦虽难，所以相齿。圣人遭之而不违，过之而不守。调而应之，德也；偶而应之，道也。帝之所兴，王之所起也。</p>
            <p>　　&quot;人生天地之间，若白驹之过隙，忽然而已。注然勃然，莫不出焉；油然寥然，莫不入焉。已化而生，又化而死。生物哀之，人类悲之。解其天韬，堕其天帙。纷乎宛乎，魂魄将往，乃身从之。乃大归乎！不形之形，形之不形，是人之所同知也，非将至之所务也，此众人之所同论也。彼至则不论，论则不至；明见无值，辩不若默；道不可闻，闻不若塞：此之谓大得。&quot;</p>
            <p>　　东郭子问于庄子曰：&quot;所谓道，恶乎在？&quot;庄子曰：&quot;无所不在。&quot;东郭子曰：&quot;期而后可。&quot;庄子曰：&quot;在蝼蚁。&quot;曰：&quot;何其下邪？&quot;曰：&quot;在稊稗。&quot;曰：&quot;何其愈下邪？&quot;曰：&quot;在瓦甓。&quot;曰：&quot;何其愈甚邪？&quot;曰：&quot;在屎溺。&quot;东郭子不应。庄子曰：&quot;夫子之问也，固不及质。正、获之问于监市履狶也，'每下愈况'。汝唯莫必，无乎逃物。至道若是，大言亦然。周遍咸三者，异名同实，其指一也。尝相与游乎无有之宫，同合而论，无所终穷乎！尝相与无为乎！澹澹而静乎！漠而清乎！调而闲乎！寥已吾志，无往焉而不知其所至，去而来不知其所止。吾往来焉而不知其所终，彷徨乎冯闳，大知入焉而不知其所穷。物物者与物无际，而物有际者，所谓物际者也。不际之际，际之不际者也。谓盈虚衰杀，彼为盈虚非盈虚，彼为衰杀非衰杀，彼为本末非本末，彼为积散非积散也。&quot;</p>
            <p>　　妸荷甘与神农学于老龙吉。神农隐几，阖户昼瞑。囗荷甘日中奓户而入，曰：&quot;老龙死矣！&quot;神农隐几拥杖而起，嚗然放杖而笑，曰：&quot;天知予僻陋谩诞，故弃予而死。已矣，夫子无所发予之狂言而死矣夫！&quot;弇堈吊闻之，曰：&quot;夫体道者，天下之君子所系焉。今于道，秋豪之端万分未得处一焉，而犹知藏其狂言而死，又况夫体道者乎！视之无形，听之无声，于人之论者，谓之冥冥，所以论道而非道也。&quot;</p>
            <p>　　于是泰清问乎无穷，曰：&quot;子知道乎？&quot;无穷曰：&quot;吾不知。&quot;又问乎无为，无为曰：&quot;吾知道。&quot;曰：&quot;子之知道，亦有数乎？&quot;曰：&quot;有。&quot;曰：&quot;其数若何？&quot;无为曰：&quot;吾知道之可以贵、可以贱、可以约、可以散，此吾所以知道之数也。&quot;泰清以之言也问乎无始，曰：&quot;若是，则无穷之弗知与无为之知，孰是而孰非乎？&quot;无始曰：&quot;不知深矣，知之浅矣；弗知内矣，知之外矣。&quot;于是泰清仰而叹曰：&quot;弗知乃知乎，知乃不知乎！孰知不知之知？&quot;无始曰：&quot;道不可闻，闻而非也；道不可见，见而非也；道不可言，言而非也！知形形之不形乎！道不当名。&quot;无始曰：&quot;有问道而应之者，不知道也；虽问道者，亦未闻道。道无问，问无应。无问问之，是问穷也；无应应之，是无内也。以无内待问穷，若是者，外不观乎宇宙，内不知乎大初。是以不过乎昆仑，不游乎太虚。&quot;</p>
            <p>　　光曜问乎无有曰：&quot;夫子有乎？其无有乎？&quot;光曜不得问而孰视其状貌：窅然空然。终日视之而不见，听之而不闻，搏之而不得也。光曜曰：&quot;至矣，其孰能至此乎！予能有无矣，而未能无无也。及为无有矣，何从至此哉！&quot;</p>
            <p>　　大马之捶钩者，年八十矣，而不失豪芒。大马曰：&quot;子巧与！有道与？&quot;曰：&quot;臣有守也。臣之年二十而好捶钩，于物无视也，非钩无察也。&quot;是用之者假不用者也，以长得其用，而况乎无不用者乎！物孰不资焉！</p>
            <p>　　冉求问于仲尼曰：&quot;未有天地可知邪？&quot;仲尼曰：&quot;可。古犹今也。&quot;冉求失问而退。明日复见，曰：&quot;昔者吾问'未有天地可知乎？'夫子曰：'可。古犹今也。'昔日吾昭然，今日吾昧然。敢问何谓也？&quot;仲尼曰：&quot;昔之昭然也，神者先受之；今之昧然也，且又为不神者求邪！无古无今，无始无终。未有子孙而有孙子可乎？&quot;冉求未对。仲尼曰：&quot;已矣，末应矣！不以生生死，不以死死生。死生有待邪？皆有所一体。有先天地生者物邪？物物者非物，物出不得先物也，犹其有物也。犹其有物也无已！圣人之爱人也终无已者，亦乃取于是者也。&quot;</p>
            <p>　　颜渊问乎仲尼曰：&quot;回尝闻诸夫子曰：'无有所将，无有所迎。'回敢问其游。&quot;仲尼曰：&quot;古之人外化而内不化，今之人内化而外不化。与物化者，一不化者也。安化安不化？安与之相靡？必与之莫多。狶韦氏之囿，黄帝之圃，有虞氏之宫，汤武之室。君子之人，若儒墨者师，故以是非相赍也，而况今之人乎！圣人处物不伤物。不伤物者，物亦不能伤也。唯无所伤者，为能与人相将迎。山林与，皋壤与，使我欣欣然而乐与！乐未毕也，哀又继之。哀乐之来，吾不能御，其去弗能止。悲夫，世人直为物逆旅耳！夫知遇而不知所不遇，知能能而不能所不能。无知无能者，固人之所不免也。夫务免乎人之所不免者，岂不亦悲哉！至言去言，至为去为。齐知之，所知则浅矣！&quot;</p>
          </td>
        </tr>
      </table>
      <p>&nbsp;</p>
      <table width="560" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='21.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='23.htm'>下一页 </a></div>
                </td>
              </tr>
            </table>
            <p align=center>□ 作者：庄周 
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
  </tr>
</table>
</body>
</html>

