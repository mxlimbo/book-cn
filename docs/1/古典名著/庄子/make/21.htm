<html>
<head>
<title>《庄子·外篇·田子方第二十一》</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.jpg" topmargin="0" marginwidth="0" marginheight="0">
<table border="0" cellpadding="0" cellspacing="0" width="776">
  <tr valign="top">
    <td width="155" background="leftbg.jpg"> <img src="top.jpg" width="155" height="13"><br>
      <table width="155" border="0" cellspacing="0" cellpadding="0">
        <tr> 
          <td colspan="3"><img src="top1.jpg" width="155" height="84" border="0"></td>
        </tr>
        <tr> 
          <td width="15"><img src="top2.jpg" width="15" height="273" border="0"></td>
          <td width="32"> 
            <table width="32" border="0" cellspacing="0" cellpadding="0" height="273" background="tablebg.gif">
              <tr valign="top"> 
                <td height="98"><a href="content.htm"><img src="return.gif" width="32" height="79" border="0"></a></td>
              </tr>
              <tr valign="top"> 
                <td height="96"><a href="20.htm"><img src="last.jpg" width="32" height="79" border="0"></a></td>
              </tr>
              <tr valign="top"> 
                <td height="79"><a href="22.htm"><img src="next.jpg" width="32" height="79" border="0"></a></td>
              </tr>
            </table>
          </td>
          <td width="108"><img src="top3.jpg" width="108" height="65" border="0"><br>
            <img src="top4.jpg" width="54" height="208" border="0"></td>
        </tr>
        <tr> 
          <td colspan="3"><img src="top5.jpg" width="101" height="214" border="0"></td>
        </tr>
      </table>
    </td>
    <td> <br>
      <table width="560" cellspacing="0" cellpadding="0" border="0">
        <tr> 
          <td> 
            <p align="center" class="h">&nbsp;</p>
            <p align="center" class="h">《庄子·外篇·田子方第二十一》 </p>
          </td>
        </tr>
      </table>
      <br>
      <table width="560" border="0" cellspacing="0" cellpadding="0">
        <tr> 
          <td> 
            <p>　　田子方侍坐于魏文侯，数称谿工。文侯曰：&quot;谿工，子之师邪？&quot;子方曰：&quot;非也，无择之里人也。称道数当故无择称之。&quot;文侯曰：&quot;然则子无师邪？&quot;子方曰：&quot;有。&quot;曰：&quot;子之师谁邪？&quot;子方曰：&quot;东郭顺子。&quot;文侯曰：&quot;然则夫子何故未尝称之？&quot;子方曰：&quot;其为人也真。人貌而天虚，缘而葆真，清而容物。物无道，正容以悟之，使人之意也消。无择何足以称之！&quot;子方出，文侯傥然，终日不言。召前立臣而语之曰：&quot;远矣，全德之君子！始吾以圣知之言、仁义之行为至矣。吾闻子方之师，吾形解而不欲动，口钳而不欲言。吾所学者，直土埂耳！夫魏真为我累耳！&quot;</p>
            <p>　　温伯雪子适齐，舍于鲁。鲁人有请见之者，温伯雪子曰：&quot;不可。吾闻中国之君子，明乎礼义而陋于知人心。吾不欲见也。&quot;至于齐，反舍于鲁，是人也又请见。温伯雪子曰：&quot;往也蕲见我，今也又蕲见我，是必有以振我也。&quot;出而见客，入而叹。明日见客，又入而叹。其仆曰：&quot;每见之客也，必入而叹，何耶？&quot;曰：&quot;吾固告子矣：中国之民，明乎礼义而陋乎知人心。昔之见我者，进退一成规、一成矩，从容一若龙、一若虎。其谏我也似子，其道我也似父，是以叹也。&quot;仲尼见之而不言。子路曰：&quot;吾子欲见温伯雪子久矣。见之而不言，何邪？&quot;仲尼曰：&quot;若夫人者，目击而道存矣，亦不可以容声矣！&quot;</p>
            <p>　　颜渊问于仲尼曰：&quot;夫子步亦步，夫子趋亦趋，夫子驰亦驰，夫子奔逸绝尘，而回瞠若乎后矣！&quot;夫子曰：&quot;回，何谓邪？&quot;曰：&quot;夫子步亦步也，夫子言亦言也；夫子趋亦趋也，夫子辩亦辩也；夫子驰亦驰也，夫子言道，回亦言道也；及奔逸绝尘而回瞠若乎后者，夫子不言而信，不比而周，无器而民滔乎前，而不知所以然而已矣。&quot;仲尼曰：&quot;恶！可不察与！夫哀莫大于心死，而人死亦次之。日出东方而入于西极，万物莫不比方，有目有趾者，待是而后成功。是出则存，是入则亡。万物亦然，有待也而死，有待也而生。吾一受其成形，而不化以待尽。效物而动，日夜无隙，而不知其所终。薰然其成形，知命不能规乎其前。丘以是日徂。吾终身与汝交一臂而失之，可不哀与？女殆著乎吾所以著也。彼已尽矣，而女求之以为有，是求马于唐肆也。吾服，女也甚忘；女服，吾也甚忘。虽然，女奚患焉！虽忘乎故吾，吾有不忘者存。&quot;</p>
            <p>　　孔子见老聃，老聃新沐，方将被发而干，蛰然似非人。孔子便而待之。少焉见，曰：&quot;丘也眩与？其信然与？向者先生形体掘若槁木，似遗物离人而立于独也。&quot;老聃曰：&quot;吾游心于物之初。&quot;孔子曰：&quot;何谓邪？&quot;曰：&quot;心困焉而不能知，口辟焉而不能言。尝为汝议乎其将：至阴肃肃，至阳赫赫。肃肃出乎天，赫赫发乎地。两者交通成和而物生焉，或为之纪而莫见其形。消息满虚，一晦一明，日改月化，日有所为而莫见其功。生有所乎萌，死有所乎归，始终相反乎无端，而莫知乎其所穷。非是也，且孰为之宗！&quot;孔子曰：&quot;请问游是。&quot;老聃曰：&quot;夫得是至美至乐也。得至美而游乎至乐，谓之至人。&quot;孔子曰：&quot;愿闻其方。&quot;曰：&quot;草食之兽，不疾易薮；水生之虫，不疾易水。行小变而不失其大常也，喜怒哀乐不入于胸次。夫天下也者，万物之所一也。得其所一而同焉，则四支百体将为尘垢，而死生终始将为昼夜，而莫之能滑，而况得丧祸福之所介乎！弃隶者若弃泥涂，知身贵于隶也。贵在于我而不失于变。且万化而未始有极也，夫孰足以患心！已为道者解乎此。&quot;孔子曰：&quot;夫子德配天地，而犹假至言以修心。古之君子，孰能脱焉！&quot;老聃曰：&quot;不然。夫水之于汋也，无为而才自然矣；至人之于德也，不修而物不能离焉。若天之自高，地之自厚，日月之自明，夫何修焉！&quot;孔子出，以告颜回曰：&quot;丘之于道也，其犹醯鸡与！微夫子之发吾覆也，吾不知天地之大全也。&quot;</p>
            <p>　　庄子见鲁哀公，哀公曰：&quot;鲁多儒士，少为先生方者。&quot;庄子曰：&quot;鲁少儒。&quot;哀公曰：&quot;举鲁国而儒服，何谓少乎？&quot;庄子曰：&quot;周闻之：儒者冠圜冠者知天时，履句履者知地形，缓佩玦者事至而断。君子有其道者，未必为其服也；为其服者，未必知其道也。公固以为不然，何不号于国中曰：'无此道而为此服者，其罪死！'&quot;于是哀公号之五日，而鲁国无敢儒服者。独有一丈夫，儒服而立乎公门。公即召而问以国事，千转万变而不穷。庄子曰：&quot;以鲁国而儒者一人耳，可谓多乎？&quot;</p>
            <p>　　百里奚爵禄不入于心，故饭牛而牛肥，使秦穆公忘其贱，与之政也。有虞氏死生不入于心，故足以动人。</p>
            <p>　　宋元君将画图，众史皆至，受揖而立，舐笔和墨，在外者半。有一史后至者，儃儃然不趋，受揖不立，因之舍。公使人视之，则解衣般礴裸。君曰：&quot;可矣，是真画者也。&quot;</p>
            <p>　　文王观于臧，见一丈夫钓，而其钓莫钓。非持其钓有钓者也，常钓也。文王欲举而授之政，而恐大臣父兄之弗安也；欲终而释之，而不忍百姓之无天也。于是旦而属之大夫曰：&quot;昔者寡人梦见良人，黑色而髯，乘驳马而偏朱蹄，号曰：'寓而政于臧丈人，庶几乎民有瘳乎！'&quot;诸大夫蹴然曰∶&quot;先君王也。&quot;文王曰：&quot;然则卜之。&quot;诸大夫曰∶&quot;先君之命，王其无它，又何卜焉。&quot;遂迎臧丈人而授之政。典法无更，偏令无出。三年，文王观于国，则列士坏植散群，长官者不成德，斔斛不敢入于四竟。列士坏植散群，则尚同也；长官者不成德，则同务也，斔斛不敢入于四竟，则诸侯无二心也。文王于是焉以为大师，北面而问曰：&quot;政可以及天下乎？&quot;臧丈人昧然而不应，泛然而辞，朝令而夜循，终身无闻。颜渊问于仲尼曰：&quot;文王其犹未邪？又何以梦为乎？&quot;仲尼曰：&quot;默，汝无言！夫文王尽之也，而又何论剌焉！彼直以循斯须也。&quot;</p>
            <p>　　列御寇为伯昏无人射，引之盈贯，措杯水其肘上，发之，适矢复沓，方矢复寓。当是时，犹象人也。伯昏无人曰：&quot;是射之射，非不射之射也。尝与汝登高山，履危石，临百仞之渊，若能射乎？&quot;于是无人遂登高山，履危石，临百仞之渊，背逡巡，足二分垂在外，揖御寇而进之。御寇伏地，汗流至踵。伯昏无人曰：&quot;夫至人者，上窥青天，下潜黄泉，挥斥八极，神气不变。今汝怵然有恂目之志，尔于中也殆矣夫！&quot;</p>
            <p>　　肩吾问于孙叔敖曰：&quot;子三为令尹而不荣华，三去之而无忧色。吾始也疑子，今视子之鼻间栩栩然，子之用心独奈何？&quot;孙叔敖曰：&quot;吾何以过人哉！吾以其来不可却也，其去不可止也。吾以为得失之非我也，而无忧色而已矣。我何以过人哉！且不知其在彼乎？其在我乎？其在彼邪亡乎我，在我邪亡乎彼。方将踌躇，方将四顾，何暇至乎人贵人贱哉！&quot;仲尼闻之曰：&quot;古之真人，知者不得说，美人不得滥，盗人不得劫，伏戏、黄帝不得友。死生亦大矣，而无变乎己，况爵禄乎！若然者，其神经乎大山而无介，入乎渊泉而不濡，处卑细而不惫，充满天地，既以与人己愈有。&quot;</p>
            <p>　　楚王与凡君坐，少焉，楚王左右曰&quot;凡亡&quot;者三。凡君曰：&quot;凡之亡也，不足以丧吾存。夫凡之亡不足以丧吾存，则楚之存不足以存存。由是观之，则凡未始亡而楚未始存也。</p>
          </td>
        </tr>
      </table>
      <p>&nbsp;</p>
      <table width="560" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='20.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='22.htm'>下一页 </a></div>
                </td>
              </tr>
            </table>
            <p align=center>□ 作者：庄周 
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
  </tr>
</table>
</body>
</html>

