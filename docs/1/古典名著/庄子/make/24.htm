<html>
<head>
<title>《庄子·杂篇·徐无鬼第二十四》</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.jpg" topmargin="0" marginwidth="0" marginheight="0">
<table border="0" cellpadding="0" cellspacing="0" width="776">
  <tr valign="top">
    <td width="155" background="leftbg.jpg"> <img src="top.jpg" width="155" height="13"><br>
      <table width="155" border="0" cellspacing="0" cellpadding="0">
        <tr> 
          <td colspan="3"><img src="top1.jpg" width="155" height="84" border="0"></td>
        </tr>
        <tr> 
          <td width="15"><img src="top2.jpg" width="15" height="273" border="0"></td>
          <td width="32"> 
            <table width="32" border="0" cellspacing="0" cellpadding="0" height="273" background="tablebg.gif">
              <tr valign="top"> 
                <td height="98"><a href="content.htm"><img src="return.gif" width="32" height="79" border="0"></a></td>
              </tr>
              <tr valign="top"> 
                <td height="96"><a href="23.htm"><img src="last.jpg" width="32" height="79" border="0"></a></td>
              </tr>
              <tr valign="top"> 
                <td height="79"><a href="25.htm"><img src="next.jpg" width="32" height="79" border="0"></a></td>
              </tr>
            </table>
          </td>
          <td width="108"><img src="top3.jpg" width="108" height="65" border="0"><br>
            <img src="top4.jpg" width="54" height="208" border="0"></td>
        </tr>
        <tr> 
          <td colspan="3"><img src="top5.jpg" width="101" height="214" border="0"></td>
        </tr>
      </table>
    </td>
    <td> <br>
      <table width="560" cellspacing="0" cellpadding="0" border="0">
        <tr> 
          <td> 
            <p align="center" class="h">&nbsp;</p>
            <p align="center" class="h">《庄子·杂篇·徐无鬼第二十四》 </p>
          </td>
        </tr>
      </table>
      <br>
      <table width="560" border="0" cellspacing="0" cellpadding="0">
        <tr> 
          <td> 
            <p>　　徐无鬼因女商见魏武侯，武侯劳之曰：&quot;先生病矣，苦于山林之劳，故乃肯见于寡人。&quot;徐无鬼曰：&quot;我则劳于君，君有何劳于我！君将盈耆欲，长好恶，则性命之情病矣；君将黜耆欲，牵好恶，则耳目病矣。我将劳君，君有何劳于我！&quot;武侯超然不对。少焉，徐无鬼曰：&quot;尝语君吾相狗也：下之质，执饱而止，是狸德也；中之质，若视日；上之质，若亡其一。吾相狗又不若吾相马也。吾相马：直者中绳，曲者中钩，方者中矩，圆者中规。是国马也，而未若天下马也。天下马有成材，若卹若失，若丧其一。若是者，超轶绝尘，不知其所。&quot;武侯大悦而笑。徐无鬼出，女商曰：&quot;先生独何以说吾君乎？吾所以说吾君者，横说之则以《诗》、《书》、《礼》、《乐》，从说则以《金板》、《六韬》，奉事而大有功者不可为数，而吾君未尝启齿。今先生何以说吾君？使吾君说若此乎？&quot;徐无鬼曰：&quot;吾直告之吾相狗马耳。&quot;女商曰：&quot;若是乎？&quot;曰：&quot;子不闻夫越之流人乎？去国数日，见其所知而喜；去国旬月，见所尝见于国中者喜；及期年也，见似人者而喜矣。不亦去人滋久，思人滋深乎？夫逃虚空者，藜藋柱乎鼪鼬之径，良位其空，闻人足音跫然而喜矣，又况乎昆弟亲戚之謦欬其侧者乎！久矣夫，莫以真人之言謦欬吾君之侧乎！&quot;</p>
            <p>　　徐无鬼见武侯，武侯曰：&quot;先生居山林，食芧栗，厌葱韭，以宾寡人，久矣夫！今老邪？其欲干酒肉之味邪？其寡人亦有社稷之福邪？&quot;徐无鬼曰：&quot;无鬼生于贫贱，未尝敢饮食君之酒肉，将来劳君也。&quot;君曰：&quot;何哉！奚劳寡人？&quot;曰：&quot;劳君之神与形。&quot;武侯曰：&quot;何谓邪？&quot;徐无鬼曰：&quot;天地之养也一，登高不可以为长，居下不可以为短。君独为万乘之主，以苦一国之民，以养耳目鼻口，夫神者不自许也。夫神者，好和而恶奸。夫奸，病也，故劳之。唯君所病之何也？&quot;武侯曰：&quot;欲见先生久矣！吾欲爱民而为义偃兵，其可乎？&quot;徐无鬼曰：&quot;不可。爱民，害民之始也；为义偃兵，造兵之本也。君自此为之，则殆不成。凡成美，恶器也。君虽为仁义，几且伪哉！形固造形，成固有伐，变固外战。君亦必无盛鹤列于丽谯之间，无徒骥于锱坛之宫，无藏逆于得，无以巧胜人，无以谋胜人，无以战胜人。夫杀人之士民，兼人之土地，以养吾私与吾神者，其战不知孰善？胜之恶乎在？君若勿已矣！修胸中之诚以应天地之情而勿撄。夫民死已脱矣，君将恶乎用夫偃兵哉！</p>
            <p>　　黄帝将见大隗乎具茨之山，方明为御，昌寓骖乘，张若、諧朋前马，昆阍、滑稽后车。至于襄城之野，七圣皆迷，无所问涂。适遇牧马童子，问涂焉，曰：&quot;若知具茨之山乎？&quot;曰：&quot;然。&quot;&quot;若知大隗之所存乎？&quot;曰：&quot;然。&quot;黄帝曰：&quot;异哉小童！非徒知具茨之山，又知大隗之所存。请问为天下。&quot;小童曰：&quot;夫为天下者，亦若此而已矣，又奚事焉！予少而自游于六合之内，予适有瞀病，有长者教予曰：'若乘日之车而游于襄城之野。'今予病少痊，予又且复游于六合之外。夫为天下亦若此而已。予又奚事焉！&quot;黄帝曰：&quot;夫为天下者，则诚非吾子之事，虽然，请问为天下。&quot;小童辞。黄帝又问。小童曰：&quot;夫为天下者，亦奚以异乎牧马者哉！亦去其害马者而已矣！&quot;黄帝再拜稽首，称天师而退。</p>
            <p>　　知士无思虑之变则不乐；辩士无谈说之序则不乐；察士无凌谇之事则不乐：皆囿于物者也。招世之士兴朝；中民之士荣官；筋国之士矜雅；勇敢之士奋患；兵革之士乐战；枯槁之士宿名；法律之士广治；礼乐之士敬容；仁义之士贵际。农夫无草莱之事则不比；商贾无市井之事则不比；庶人有旦暮之业则劝；百工有器械之巧则壮。钱财不积则贪者忧，权势不尤则夸者悲，势物之徒乐变。遭时有所用，不能无为也，此皆顺比于岁，不物于易者也。驰其形性，潜之万物，终身不反，悲夫！</p>
            <p>　　庄子曰：&quot;射者非前期而中谓之善射，天下皆羿也，可乎？&quot;惠子曰：&quot;可。&quot;庄子曰：&quot;天下非有公是也，而各是其所是，天下皆尧也，可乎？&quot;惠子曰：&quot;可。&quot;庄子曰：&quot;然则儒墨杨秉四，与夫子为五，果孰是邪？或者若鲁遽者邪？其弟子曰：'我得夫子之道矣！吾能冬爨鼎而夏造冰矣！'鲁遽曰：'是直以阳召阳，以阴召阴，非吾所谓道也。吾示子乎吾道。'于是乎为之调瑟，废一于堂，废一于室，鼓宫宫动，鼓角角动，音律同矣！夫或改调一弦，于五音无当也，鼓之，二十五弦皆动，未始异于声而音之君已！且若是者邪！&quot;惠子曰∶&quot;今乎儒墨杨秉，且方与我以辩，相拂以辞，相镇以声，而未始吾非也，则奚若矣？&quot;庄子曰：&quot;齐人蹢子于宋者，其命阍也不以完；其求鈃钟也以束缚；其求唐子也而未始出域：有遗类矣！夫楚人寄而蹢阍者；夜半于无人之时而与舟人斗，未始离于岑而足以造于怨也。&quot;</p>
            <p>　　庄子送葬，过惠子之墓，顾谓从者曰：&quot;郢人垩慢其鼻端若蝇翼，使匠人镯之。匠石运斤成风，听而镯之，尽垩而鼻不伤，郢人立不失容。宋元君闻之，召匠石曰：'尝试为寡人为之。'匠石曰：'臣则尝能镯之。虽然，臣之质死久矣！'自夫子之死也，吾无以为质矣，吾无与言之矣！&quot;</p>
            <p>　　管仲有病，桓公问之曰：&quot;仲父之病病矣，可不讳云，至于大病，则寡人恶乎属国而可？&quot;管仲曰：&quot;公谁欲与？&quot;公曰：&quot;鲍叔牙。&quot;曰：&quot;不可。其为人洁廉，善士也；其于不己若者不比之；又一闻人之过，终身不忘。使之治国，上且钩乎君，下且逆乎民。其得罪于君也将弗久矣！&quot;公曰：&quot;然则孰可？&quot;对曰：&quot;勿已则隰朋可。其为人也，上忘而下畔，愧不若黄帝，而哀不己若者。以德分人谓之圣；以财分人谓之贤。以贤临人，未有得人者也；以贤下人，未有不得人者也。其于国有不闻也，其于家有不见也。勿已则隰朋可。&quot;</p>
            <p>　　吴王浮于江，登乎狙之山，众狙见之，恂然弃而走，逃于深蓁。有一狙焉，委蛇攫瑵，见巧乎王。王射之，敏给搏捷矢。王命相者趋射之，狙执死。王顾谓其友颜不疑曰：&quot;之狙也，伐其巧、恃其便以敖予，以至此殛也。戒之哉！嗟乎！无以汝色骄人哉？&quot;颜不疑归而师董梧，以锄其色，去乐辞显，三年而国人称之。</p>
            <p>　　南伯子綦隐几而坐，仰天而嘘。颜成子入见曰：&quot;夫子，物之尤也。形固可使若槁骸，心固可使若死灰乎？&quot;曰：&quot;吾尝居山穴之中矣。当是时也，田禾一睹我而齐国之众三贺之。我必先之，彼故知之；我必卖之，彼故鬻之。若我而不有之，彼恶得而知之？若我而不卖之，彼恶得而鬻之？嗟乎！我悲人之自丧者；吾又悲夫悲人者；吾又悲夫悲人之悲者；其后而日远矣！&quot;</p>
            <p>　　仲尼之楚，楚王觞之。孙叔敖执爵而立。市南宜僚受酒而祭，曰：&quot;古之人乎！于此言已。&quot;曰：&quot;丘也闻不言之言矣，未之尝言，于此乎言之：市南宜僚弄丸而两家之难解；孙叔敖甘寝秉羽而郢人投兵；丘愿有喙三尺。&quot;彼之谓不道之道，此之谓不言之辩。故德总乎道之所一，而言休乎知之所不知，至矣。道之所一者，德不能同也。知之所不能知者，辩不能举也。名若儒墨而凶矣。故海不辞东流，大之至也。圣人并包天地，泽及天下，而不知其谁氏。是故生无爵，死无谥，实不聚，名不立，此之谓大人。狗不以善吠为良，人不以善言为贤，而况为大乎！夫为大不足以为大，而况为德乎！夫大备矣，莫若天地。然奚求焉，而大备矣！知大备者，无求，无失，无弃，不以物易己也。反己而不穷，循古而不摩，大人之诚！</p>
            <p>　　子綦有八子，陈诸前，召九方歅曰：&quot;为我相吾子，孰为祥。&quot;九方歅曰：&quot;梱也为祥。&quot;子綦瞿然喜曰：&quot;奚若？&quot;曰：&quot;梱也，将与国君同食以终其身。&quot;子綦索然出涕曰：&quot;吾子何为以至于是极也？&quot;九方歅曰：&quot;夫与国君同食，泽及三族，而况父母乎！今夫子闻之而泣，是御福也。子则祥矣，父则不祥。&quot;子綦曰：&quot;歅，汝何足以识之。而梱祥邪？尽于酒肉，入于鼻口矣，而何足以知其所自来！吾未尝为牧而牂生于奥，未尝好田而鹑生于宎，若勿怪，何邪？吾所与吾子游者，游于天地，吾与之邀乐于天，吾与之邀食于地。吾不与之为事，不与之为谋，不与之为怪。吾与之乘天地之诚而不以物与之相撄，吾与之一委蛇而不与之为事所宜。今也然有世俗之偿焉？凡有怪征者必有怪行。殆乎！非我与吾子之罪，几天与之也！吾是以泣也。&quot;无几何而使梱之于燕，盗得之于道，全而鬻之则难，不若刖之则易。于是乎刖而鬻之于齐，适当渠公之街，然身食肉而终。</p>
            <p>　　啮缺遇许由曰：&quot;子将奚之？&quot;曰：&quot;将逃尧。&quot;曰：&quot;奚谓邪？&quot;曰：&quot;夫尧畜畜然仁，吾恐其为天下笑。后世其人与人相食与！夫民不难聚也，爱之则亲，利之则至，誉之则劝，致其所恶则散。爱利出乎仁义，捐仁义者寡，利仁义者众。夫仁义之行，唯且无诚，且假乎禽贪者器。是以一人之断制天下，譬之犹一覕也。夫尧知贤人之利天下也，而不知其贼天下也。夫唯外乎贤者知之矣。&quot;</p>
            <p>　　有暖姝者，有濡需者，有卷娄者。所谓暖姝者，学一先生之言，则暖暖姝姝而私自说也，自以为足矣，而未知未始有物也。是以谓暖姝者也。濡需者，豕虱是也，择疏鬣长毛，自以为广宫大囿。奎蹄曲隈，乳间股脚，自以为安室利处。不知屠者之一旦鼓臂布草操烟火，而己与豕俱焦也。此以域进，此以域退，此其所谓濡需者也。卷娄者，舜也。羊肉不慕蚁，蚁慕羊肉，羊肉羶也。舜有羶行，百姓悦之，故三徙成都，至邓之虚而十有万家。尧闻舜之贤，举之童土之地，曰：&quot;冀得其来之泽。&quot;舜举乎童土之地，年齿长矣，聪明衰矣，而不得休归，所谓卷娄者也。是以神人恶众至，众至则不比，不比则不利也。故无所甚亲，无所甚疏，抱德炀和，以顺天下，此谓真人。于蚁弃知，于鱼得计，于羊弃意。以目视目，以耳听耳，以心复心。若然者，其平也绳，其变也循。古之真人！以天待之，不以人入天，古之真人！</p>
            <p>　　得之也生，失之也死；得之也死，失之也生：药也。其实堇也，桔梗也，鸡癕也，豕零也，是时为帝者也，何可胜言！</p>
            <p>　　句践也以甲楯三千栖于会稽，唯种也能知亡之所以存，唯种也不知其身之所以愁。故曰：鸱目有所适，鹤胫有所节，解之也悲。故曰：风之过，河也有损焉；日之过，河也有损焉；请只风与日相与守河，而河以为未始其撄也，恃源而往者也。故水之守土也审，影之守人也审，物之守物也审。故目之于明也殆，耳之于聪也殆，心之于殉也殆，凡能其于府也殆，殆之成也不给改。祸之长也兹萃，其反也缘功，其果也待久。而人以为己宝，不亦悲乎！故有亡国戮民无已，不知问是也。故足之于地也践，虽践，恃其所不蹍而后善博也；人之知也少，虽少，恃其所不知而后知天之所谓也。知大一，知大阴，知大目，知大均，知大方，知大信，知大定，至矣！大一通之，大阴解之，大目视之，大均缘之，大方体之，大信稽之，大定持之。尽有天，循有照，冥有枢，始有彼。则其解之也似不解之者，其知之也似不知之也，不知而后知之。其问之也，不可以有崖，而不可以无崖。颉滑有实，古今不代，而不可以亏，则可不谓有大扬攉乎！阖不亦问是已，奚惑然为！以不惑解惑，复于不惑，是尚大不惑。</p>
          </td>
        </tr>
      </table>
      <p>&nbsp;</p>
      <table width="560" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='23.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='25.htm'>下一页 </a></div>
                </td>
              </tr>
            </table>
            <p align=center>□ 作者：庄周 
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
  </tr>
</table>
</body>
</html>

