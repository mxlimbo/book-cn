<html>
<head>
<title>《庄子·内篇·应帝王第七》</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.jpg" topmargin="0" marginwidth="0" marginheight="0">
<table border="0" cellpadding="0" cellspacing="0" width="776">
  <tr valign="top">
    <td width="155" background="leftbg.jpg"> <img src="top.jpg" width="155" height="13"><br>
      <table width="155" border="0" cellspacing="0" cellpadding="0">
        <tr> 
          <td colspan="3"><img src="top1.jpg" width="155" height="84" border="0"></td>
        </tr>
        <tr> 
          <td width="15"><img src="top2.jpg" width="15" height="273" border="0"></td>
          <td width="32"> 
            <table width="32" border="0" cellspacing="0" cellpadding="0" height="273" background="tablebg.gif">
              <tr valign="top"> 
                <td height="98"><a href="content.htm"><img src="return.gif" width="32" height="79" border="0"></a></td>
              </tr>
              <tr valign="top"> 
                <td height="96"><a href="06.htm"><img src="last.jpg" width="32" height="79" border="0"></a></td>
              </tr>
              <tr valign="top"> 
                <td height="79"><a href="08.htm"><img src="next.jpg" width="32" height="79" border="0"></a></td>
              </tr>
            </table>
          </td>
          <td width="108"><img src="top3.jpg" width="108" height="65" border="0"><br>
            <img src="top4.jpg" width="54" height="208" border="0"></td>
        </tr>
        <tr> 
          <td colspan="3"><img src="top5.jpg" width="101" height="214" border="0"></td>
        </tr>
      </table>
    </td>
    <td> <br>
      <table width="560" cellspacing="0" cellpadding="0" border="0">
        <tr> 
          <td> 
            <p align="center" class="h">&nbsp;</p>
            <p align="center" class="h">《庄子·内篇·应帝王第七》 </p>
          </td>
        </tr>
      </table>
      <br>
      <table width="560" border="0" cellspacing="0" cellpadding="0">
        <tr> 
          <td>　　啮缺问于王倪，四问而四不知。啮缺因跃而大喜，行以告蒲衣子。蒲衣子曰：&quot;而乃今知之乎？有虞氏不及泰氏。有虞氏其犹藏仁以要人，亦得人矣，而未始出于非人。泰氏其卧徐徐，其觉于于。一以己为马，一以己为牛。其知情信，其德甚真，而未始入于非人。&quot; 
            <p>　　肩吾见狂接舆。狂接舆曰：&quot;日中始何以语女？&quot;肩吾曰：&quot;告我：君人者以己出经式义度，人孰敢不听而化诸！&quot;狂接舆曰：&quot;是欺德也。其于治天下也，犹涉海凿河而使蚊负山也。夫圣人之治也，治外夫？正而后行，确乎能其事者而已矣。且鸟高飞以避矰弋之害，鼷鼠深穴乎神丘之下以避熏凿之患，而曾二虫之无知？&quot;</p>
            <p>　　天根游于殷阳，至蓼水之上，适遭无名人而问焉，曰：&quot;请问为天下。&quot;无名人曰：&quot;去！汝鄙人也，何问之不豫也！予方将与造物者为人，厌则又乘夫莽眇之鸟，以出六极之外，而游无何有之乡，以处圹埌之野。汝又何帛以治天下感予之心为？&quot;又复问，无名人曰：&quot;汝游心于淡，合气于漠，顺物自然而无容私焉，而天下治矣。&quot;</p>
            <p>　　阳子居见老聃，曰：&quot;有人于此，向疾强梁，物彻疏明，学道不倦，如是者，可比明王乎？&quot;老聃曰：&quot;是於圣人也，胥易技系，劳形怵心者也。且也虎豹之文来田，楥狙之便执嫠之狗来藉。如是者，可比明王乎？&quot;阳子居蹴然曰：&quot;敢问明王之治。&quot;老聃曰：&quot;明王之治：功盖天下而似不自己，化贷万物而民弗恃。有莫举名，使物自喜。立乎不测，而游于无有者也。&quot;</p>
            <p>　　郑有神巫曰季咸，知人之死生、存亡、祸福、寿夭，期以岁月旬日若神。郑人见之，皆弃而走。列子见之而心醉，归，以告壶子，曰：&quot;始吾以夫子之道为至矣，则又有至焉者矣。&quot;壶子曰：&quot;吾与汝既其文，未既其实。而固得道与？众雌而无雄，而又奚卵焉！而以道与世亢，必信，夫故使人得而相汝。尝试与来，以予示之。&quot;</p>
            <p>　　明日，列子与之见壶子。出而谓列子曰：&quot;嘻！子之先生死矣！弗活矣！不以旬数矣！吾见怪焉，见湿灰焉。&quot;列子入，泣涕沾襟以告壶子。壶子曰：&quot;乡吾示之以地文，萌乎不震不正，是殆见吾杜德机也。尝又与来。&quot;明日，又与之见壶子。出而谓列子曰：&quot;幸矣！子之先生遇我也，有瘳矣！全然有生矣！吾见其杜权矣！&quot;列子入，以告壶子。壶子曰：&quot;乡吾示之以天壤，名实不入，而机发于踵。是殆见吾善者机也。尝又与来。&quot;明日，又与之见壶子。出而谓列子曰：&quot;子之先生不齐，吾无得而相焉。试齐，且复相之。&quot;列子入，以告壶子。壶子曰：&quot;吾乡示之以以太冲莫胜，是殆见吾衡气机也。鲵桓之审为渊，止水之审为渊，流水之审为渊。渊有九名，此处三焉。尝又与来。&quot;明日，又与之见壶子。立未定，自失而走。壶子曰：&quot;追之！&quot;列子追之不及。反，以报壶子曰：&quot;已灭矣，已失矣，吾弗及已。&quot;壶子曰：&quot;乡吾示之以未始出吾宗。吾与之虚而委蛇，不知其谁何，因以为弟靡，因以为波流，故逃也。&quot;然后列子自以为未始学而归。三年不出，为其妻爨，食豕如食人，于事无与亲。雕琢复朴，块然独以其形立。纷而封哉，一以是终。</p>
            <p>　　无为名尸，无为谋府，无为事任，无为知主。体尽无穷，而游无朕。尽其所受乎天而无见得，亦虚而已！至人之用心若镜，不将不逆，应而不藏，故能胜物而不伤。</p>
            <p>　　南海之帝为儵北海之帝为忽，中央之帝为浑沌。儵与忽时相与遇于浑沌之地，浑沌待之甚善。儵与忽谋报浑沌之德，曰：&quot;人皆有七窍以视听食息此独无有，尝试凿之。&quot;日凿一窍，七日而浑沌死。</p>
          </td>
        </tr>
      </table>
      <p>&nbsp;</p>
      <table width="560" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='06.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='08.htm'>下一页 </a></div>
                </td>
              </tr>
            </table>
            <p align=center>□ 作者：庄周 
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
  </tr>
</table>
</body>
</html>

