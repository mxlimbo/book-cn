<html>
<head>
<title>卷第七</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.gif" topmargin="0" marginwidth="0" marginheight="0">
<div align="center">
  <table border="0" cellpadding="0" cellspacing="0" width="776">
    <tr> 
      <td width="258" align="right" valign="top" height="99"><img src="top1.gif" width="47" height="99" border="0"></td>
      <td valign="top" rowspan="2"><img src="top2.gif" width="364" height="118" border="0"></td>
    </tr>
    <tr> 
      <td width="258" align="right" valign="top"> 
        <table border="0" cellpadding="0" cellspacing="0" background="linkbg.gif" width="258" height="19">
          <tr valign="top"> 
            <td width="57"></td>
            <td width="61"><a href="content.htm"><img src="return.gif" width="61" height="19" border="0"></a></td>
            <td width="9"></td>
            <td width="61"><a href="06.htm"><img src="last.gif" width="61" height="19" border="0"></a></td>
            <td width="9"></td>
            <td width="61"><a href="08.htm"><img src="next.gif" width="61" height="19" border="0"></a></td>
          </tr>
        </table>
      </td>
    </tr>
  </table>
  <table border="0" cellpadding="0" cellspacing="0" width="776" background="tablebg.gif">
    <tr valign="top"> 
      <td><img src="top3.gif" width="776" height="11"></td>
    </tr>
    <tr valign="top" align="center"> 
      <td> 
        <table width="600" cellspacing="0" cellpadding="0" border="0">
          <tr> 
            <td> 
              <p align="center" class="h">&nbsp;</p>
              <p align="center" class="h">卷第七</p>
            </td>
          </tr>
        </table>
        <br>
        <table width="600" border="0" cellspacing="0" cellpadding="0">
          <tr> 
            <td> 
              <p align="center">观乡射第二十八<br>
              </p>
              <p>　　孔子观于乡射，喟然叹曰：&quot;射之以礼乐也，何以射，何以听，修身而发，而不失正鹄者，其唯贤者乎？<font class=s>正鹄所射者也</font>若夫不肖之人，则将安能以求饮？诗云：'发彼有的，以祈尔爵．<font class=s>的实也祈求也言发中的以求饮尔爵也胜者饮不胜者</font>'祈，求也，求所中以辞爵．<font class=s>饮彼则已不饮故曰以辞爵也．中陟仲反</font>酒者，所以养老，所以养病也．求中以辞爵，辞其养也，是故士使之射而弗能，则辞以病，悬弧之义．&quot;<font class=s>弧弓也男子生则悬弧于其门明必有射事也而今不能射唯病可以为辞也</font>于是退而与门人习射于矍相之圃，盖观者如堵墙焉．射至于司马，使子路执弓矢出列延，谓射之者曰：&quot;<font class=s>子路为司马故射至使子路出延射</font>奔军之将，亡国之大夫，与为人后者不得入，<font class=s>人已有后而又为人后故曰与为人后世也</font>其余皆入，盖去者半．&quot;又使公罔之裘序点，扬觯而语曰：&quot;<font class=s>先行射乡饮酒故二人扬觯觯支义切</font>幼壮孝悌，耆老好礼，<font class=s>好呼报切</font>不从流俗，修身以俟死者在此位，盖去者半．&quot;序点扬觯而语曰：&quot;好学不倦，好礼不变，耄期称道而不乱者，在此位，<font class=s>八十九十日耄言虽老而能称解道而不乱也</font>盖仅有存焉．&quot;射既阕，子路进曰：&quot;由与二三子者之为司马，何如？&quot;孔子曰：&quot;能用命矣．&quot; 
              </p>
              <p>　　孔子曰：&quot;吾观于乡而知王道之易易也．<font class=s>易以豉反</font>主人亲速宾及介，而众宾从之，<font class=s>速召</font>至于正门之外，主人拜宾及介，而众自入，贵贱之义别矣，<font class=s>别彼列反</font>三揖至于阶，三让以宾升，拜至献酬辞让之节繁，及介升则省矣，至于众宾升而受爵，坐祭立饮，不酢而降，杀之义辩矣．<font class=s>杀所戒反</font>工入升歌三终，主人献宾，<font class=s>记曰主人献之于义不得为宾也下句笙入三终主又献之是也歌鹿鸣四牡皇皇者华三篇终主人乃献之是也</font>笙入三终，主人又献之，<font class=s>吹南陔白华华黍三篇终主人献也</font>间歌三终，<font class=s>乃歌鱼丽由庚歌南有嘉鱼笙崇丘歌南山有台笙由余者也</font>合乐三阕，<font class=s>合笙声同其音歌周南召南三篇也</font>工告乐备而遂出，<font class=s>乐正既告备而降言遂出自此至去不复升也</font>一人扬觯，乃立司正焉．<font class=s>宾将欲去故复使一人扬觯乃立司正主威仪请安宾也</font>知其能和，乐而不流，乐音洛宾酬主人，主人酬介，介酬众宾，宾少长以齿，<font class=s>少诗照切</font>终于沃洗者焉，知其能弟长而无遗矣．<font class=s>长丁丈反</font>降脱●，升坐修爵无算，饮酒之节，旰不废朝，暮不废夕，<font class=s>旰晨饮早哺废罢旰古旦反</font>宾出主人迎送，节文终遂焉．知其能安燕而不乱也．贵贱既明，降杀既辩，和乐而不流，弟长而无遗，安燕而不乱，此五者足以正身安国矣，彼国安而天下安矣．故曰：'吾观于乡，而知王道之易易也．<font class=s>易以豉反</font>'&quot;</p>
              <p>　　子贡观于蜡．<font class=s>蜡索也岁十有二月索群神而祀之今之腊也．蜡助驾反</font>孔子曰：&quot;赐也，乐乎？&quot;<font class=s>乐音洛</font>对曰：&quot;一国之人皆若狂，<font class=s>言醉乱也</font>赐未知其为乐也．&quot;孔子曰：&quot;百日之劳，一日之乐，一日之泽，非尔所知也．<font class=s>古民皆勤苦稼穑有百日之劳喻久也今一日使之饮酒焉乐之是君之恩泽也</font>张而不弛，文武弗能，弛而不张，文武弗为．一张一弛，文武之道也．&quot;<font class=s>弛施氏反</font><br>
              </p>
              <p align="center">郊问第二十九<br>
              </p>
              <p>　　定公问于孔子曰：&quot;古之帝王必郊祀其祖以配天，何也？&quot;孔子对曰：&quot;万物本于天，人本乎祖，郊之祭也，大报本反始也，故以配上帝．天垂象，圣人则之，郊所以明天道也．&quot;公曰：&quot;寡人郊而莫同，何也？&quot;孔子曰：&quot;郊之祭也，迎长日之至也，<font class=s>周人始以日至之月冬日至而日长</font>大报天而主日配以月，故周之始郊，其月以日至，其日用上辛，至于启蛰之月，则又祈谷于上帝，<font class=s>祈求也为农祈谷于上帝月令孟春之月乃以元日祈谷于上帝兼无仲冬大郊之事至于祈农与天子同故春秋传曰夫郊祀后稷以祈农事也是故启蛰而郊郊而后耕而说学者不知推经礼之指归皮肤妄说至乃颠倒神只变易时日迁改兆位良可痛心者也</font>此二者天子之礼也．鲁无冬至，大郊之事降杀于天子，是以不同也．&quot;公曰：&quot;其言郊，何也？&quot;孔子曰：&quot;兆丘于南，所以就阳位也，于郊，故谓之郊焉．&quot;<font class=s>兆丘于南谓之圆丘兆之于南郊也然则郊之名有三焉筑为圆丘以象天自然故谓之圆丘圆丘之人所造故谓之泰坛于南郊在南说学者谓南郊与圆丘异若是则诗易尚书谓不圜丘也又不通泰坛之名或乃谓周官圜丘虚妄之言皆不通典制</font>也曰：&quot;其牲器何如？&quot;孔子曰：&quot;上帝之牛角玺栗，必在涤三月，<font class=s>涤所以养生具</font>后稷之牛唯具，<font class=s>别祀稷时牲亦刍之三月配天之时献故唯具之也</font>所以别事天神与人鬼也，<font class=s>别彼列切</font>牲用骍，尚赤也，用犊，贵诚也，<font class=s>犊质悫贵诚之美也</font>扫地而祭于其质也，<font class=s>地圜丘之地扫焉而祭贵其质也</font>器用陶匏，以象天地之性也，<font class=s>人之作物无可称之故取天地之性以自然也</font>万物无可称之者，故因其自然之体也．&quot;公曰：&quot;天子之郊，其礼仪可得闻乎？&quot;孔子对曰：&quot;臣闻天子卜郊，则受命于祖庙，而作龟于祢宫，<font class=s>祢宫父庙也受祭天之命于祖而作龟于父庙</font>尊祖亲考之义也．卜之日，王亲立于泽宫，以听誓命，受教谏之义也，<font class=s>泽宫宫也誓命祭天所行威仪也王亲受之故曰受教谏之义</font>既卜，献命库门之内，所以诫百官也．将郊，则天子皮弁以听报，示民严上也．<font class=s>报白也王夙兴朝服以待白祭事后服衮</font>郊之日，丧者不敢哭，凶服者不敢入国门，汜扫清路，行者必止，<font class=s>汜遍也清路以新土无复行之</font>弗命而民听，敬之至也．<font class=s>以王恭敬事天故民化之不令而行之也</font>天子大裘以黼之，被衮象天，<font class=s>大裘为黼文也言被之大裘其有象天之文故被之道路至大坛而脱之</font>乘素车，贵其质也，旗十有二旒，龙章而设以日月，所以法天也，既至泰坛，王脱裘矣，服衮以临，燔柴戴冕，璪十有二旒，则天数也．臣闻之诵诗三百，不足以一献，<font class=s>祭群小祀</font>一献之礼，不足以大飨，<font class=s>大飨祫祭天王</font>大飨之礼，不足以大旅，<font class=s>大旅祭五帝也</font>大旅具矣，不足以飨帝，<font class=s>飨帝祭天</font>是以君子无敢轻议于礼者也．&quot;<br>
              </p>
              <p align="center">五刑解第三十<br>
              </p>
              <p>　　冉有问于孔子曰：&quot;古者三皇五帝不用五刑，信乎？&quot;孔子曰：&quot;圣人之设防，贵其不犯也，制五刑而不用，所以为至治也．凡夫之为奸邪窃盗，靡法妄行者，生于不足，不足生于无度，无度则小者偷盗，大者侈靡，各不知节．是以上有制度，则民知所止，民知所止，则不犯．故虽有奸邪贼盗，靡法妄行之狱，而无陷刑之民．不孝者生于不仁，不仁者生于丧祭之礼明，丧祭之礼所以教仁爱也，能教仁爱，则丧思慕祭祀，不解人子馈养之道，<font class=s>言孝子奉祭祀不敢解生时馈养之道同之也</font>丧祭之礼明，则民孝矣．故虽有不孝之狱，而无陷刑之民．杀上者生于不义，义所以别贵贱，明尊卑也，贵贱有别，尊卑有序，则民莫不尊上而敬长．朝聘之礼者，所以明义也，义必明则民不犯，故虽有杀上之狱，而无陷刑之民．斗变者生于相陵，相陵者生于长幼无序，而遗敬让，<font class=s>遗忘</font>乡饮酒之礼者，所以明长幼之序，而崇敬让也，长幼必序，民怀敬让，故虽有斗变之狱，而无陷刑之民．淫乱者生于男女无别，男女无别，则夫妇失义，礼聘享者所以别男女，明夫妇之义也，男女既别，夫妇既明，故虽有淫乱之狱，而无陷刑之民．此五者，刑罚之所以生，各有源焉．不豫塞其源，而辄绳之以刑，是谓为民设阱而陷之．刑罚之源，生于嗜欲不节，失礼度者，所以御民之嗜欲，而明好恶顺天之道，礼度既陈，五教毕修，而民犹或未化，尚必明其法典以申固之．<font class=s>尚犹也申令固其教也</font>其犯奸邪靡法妄行之狱者，则饬制量之度；有犯不孝之狱者，则饬丧祭之礼；有犯杀上之狱者，则饬朝觐之礼；有犯斗变之狱者，则饬乡饮酒之礼；有犯淫乱之狱者，则饬婚聘之礼．三皇五帝之所化民者如此，虽有五刑之用，不亦可乎！&quot;孔子曰：&quot;大罪有五，而杀人为下，逆天地者罪及五世，诬文武者罪及四世，逆人伦者罪及三世，谋鬼神者罪及二世，手杀人者罪及其身，故曰大罪有五，而杀人为下矣．&quot;</p>
              <p>　　冉有问于孔子曰：&quot;先王制法，使刑不上于大夫，礼不下于庶人，然则大夫犯罪，不可以加刑，庶人之行事，不可以治于礼乎？&quot;孔子曰：&quot;不然，凡治君子以礼御其心，所以属之以廉耻之节也，故古之大夫，其有坐不廉污秽而退放之者，不谓之不廉污秽而退放，则曰簠簋不饬；<font class=s>饬整齐也</font>有坐淫乱男女无别者，不谓之淫乱男女无别，则曰帷幕不修也；有坐罔上不忠者，不谓之罔上不忠，则曰臣节未着；有坐罢软不胜任者，不谓之罢软不胜任，则曰下官不职；<font class=s>言其下官不称移其职不斥其身也</font>有坐干国之纪者，不谓之干国之纪，则曰行事不请．<font class=s>言不请而擅行</font>此五者，大夫既自定有罪名矣，而犹不忍斥，然正以呼之也，既而为之讳，所以愧耻之，是故大夫之罪，其在五刑之域者，闻而谴发，<font class=s>谴谴让也发始发露</font>则白冠厘缨，盘水加剑，造乎阙而自请罪，君不使有司执縳牵掣而加之也．其有大罪者，闻命则北面再拜，跪而自裁，君不使人捽引而刑杀．<font class=s>捽昨没反</font>曰：'子大夫自取之耳，吾遇子有礼矣，以刑不上大夫而大夫亦不失其罪者，教使然也．'所谓礼不下庶人者，以庶人遽其事而不能充礼，故不责之以备礼也．&quot;冉有跪然免席曰：&quot;言则美矣，求未之闻，退而记之．&quot;<br>
              </p>
              <p align="center">刑政第三十一<br>
              </p>
              <p>　　仲弓问于孔子曰：&quot;雍闻至刑无所用政，至政无所用刑．至刑无所用政，桀纣之世是也；至政无所用刑，成康之世是也．信乎？&quot;孔子曰：&quot;圣人之治化也，必刑政相参焉，太上以德教民，而以礼齐之．其次以政焉导民，以刑禁之，刑不刑也．化之弗变，导之弗从，伤义以败俗，于是乎用刑矣．颛五刑必即天伦．<font class=s>即就也就天伦谓合天意</font>行刑罚则轻无赦，<font class=s>行刑罚之官虽轻犹不得作威作福</font>刑侀也，侀成也，壹成而不可更，故君子尽心焉．&quot;更古行反仲弓曰：&quot;古之听讼尤罚丽于事，不以其心，可得闻乎？&quot;<font class=s>尤过也丽附也怪遇人罚之必以事相当而不与其心也</font>孔子曰：&quot;凡听五刑之讼，必原父子之情，立君臣之义以权之，意论轻重之序，慎测浅深之量以别之，<font class=s>别彼列反</font>悉其聪明，正其忠爱以尽之．大司寇正刑明辟以察狱，狱必三讯焉，<font class=s>一曰讯群臣二曰讯群吏三曰讯万民也</font>有指无简，则不听也，<font class=s>简诚也有意无其诚者不论以为罪也</font>附从轻，赦从重，<font class=s>附人之罪以轻为比赦人之罪以重为比</font>疑狱则泛与众共之，疑则赦之，皆以小大之比成也．<font class=s>比毗志反</font>是故爵人必于朝，与众共之也，刑人必于市，与众弃之也．古者公家不畜刑人，大夫弗养也，士遇之涂，以弗与之言，屏诸四方，唯其所之，不及与政，弗欲生之也．&quot;仲弓曰：&quot;听狱，狱之成成何官？&quot;孔子曰：&quot;成狱成于吏，吏以狱成告于正，<font class=s>吏狱官吏正狱官长</font>正既听之，乃告大司寇听之，乃奉于王，王命三公卿士参听棘木之下，<font class=s>外朝法左九棘孤卿大夫位焉右九棘公侯伯子男位焉面三槐三公位</font>然后乃以狱之成疑于王，王三宥之以听命，<font class=s>君王尚宽宥罪虽以定犹三宥之不可得轻然后刑之者也</font>而制刑焉，所以重之也．&quot;仲弓曰：&quot;其禁何禁？&quot;孔子曰：&quot;巧言破律，<font class=s>巧卖法令者也</font>遁名改作，<font class=s>变言与物名也</font>执左道与乱政者杀；<font class=s>左道乱也</font>作淫声，<font class=s>淫逆也惑乱人之声</font>造异服，<font class=s>非所常见</font>设伎奇器，以荡上心者杀；<font class=s>怪异之伎可以眩曜人心之器荡动</font>行伪而坚，<font class=s>行诈伪而守之坚也．行下孟反</font>言诈而辩，学非而博，顺非而泽，<font class=s>顺其非而滑泽</font>以惑众者杀；假于鬼神，时日卜筮，以疑众者杀．此四诛者不以听．&quot;<font class=s>不听棘木之下</font>仲弓曰：&quot;其禁尽于此而已？&quot;孔子曰：&quot;此其急者，其余禁者十有四焉．命服命车，不粥于市；<font class=s>粥卖．粥余六反</font>圭璋璧琮，不粥于市；宗庙之器，不粥于市；兵车旍旗，不粥于市；牺牲秬鬯，不粥于市；戎器兵甲，不粥于市；用器不中度，中陟仲反不粥于市；布帛精麤，不中数，广狭不中量，不粥于市；奸色乱正色，不粥于市；文锦珠玉之器，雕饰靡丽，不粥于市；衣服饮食，不粥于市；<font class=s>卖成衣服非侈必伪故禁之禁卖熟食所以厉取也</font>？实不时，不粥于市；五木不中伐，不粥于市；鸟兽鱼鳖不中杀，不粥于市．凡执此禁以齐众者，不赦过也．&quot;<br>
              </p>
              <p align="center">礼运第三十二<br>
              </p>
              <p>　　孔子为鲁司寇，与于蜡，既宾事毕，<font class=s>毕宾客之事也</font>乃出游于观之上，<font class=s>观宫门外阙周礼所谓象魏者也</font>喟然而叹．言偃侍曰：&quot;夫子何叹也？&quot;孔子曰：&quot;昔大道之行，<font class=s>此谓三皇五帝时大道行也</font>与三代之英，<font class=s>英秀谓禹汤文武也</font>吾未之逮也，而有记焉．大道之行，天下为公，选贤与能，讲信修睦．<font class=s>讲习也修行也睦亲也</font>故人不独亲其亲，不独子其子，<font class=s>所谓大道天下为公</font>老有所终，壮有所用，矜寡孤疾，皆有所养．货恶其弃于地，不必藏于己．力恶其不出于身，不必为人．<font class=s>言力恶其不出于身不以为德惠也</font>是以奸谋闭而不兴，盗窃乱贼不作．故外户而不闭，谓之大同．今大道既隐，天下为家，各亲其亲，各子其子，货则为己，力则为人．大人世及以为常，城郭沟池以为固．禹汤文武，成王周公，由此而选，<font class=s>言用礼义为之选也</font>未有不谨于礼，礼之所兴，与天地并，如有不由礼而在位者，则以为殃．&quot;言偃复问曰：&quot;如此乎，礼之急也．&quot;孔子曰：&quot;夫礼，先王所以承天之道，以治人之情，列其鬼神，达于丧祭乡射冠婚朝聘．故圣人以礼示之，则天下国家可得以礼正矣．&quot;言偃曰：&quot;今之在位，莫知由礼，何也？&quot;孔子曰：&quot;呜呼哀哉！我观周道，幽厉伤也，<font class=s>幽厉二王者皆伤周道也</font>吾舍鲁何适？<font class=s>鲁有圣人之风犹胜诸国也</font>夫鲁之郊及禘皆非礼，<font class=s>言失于礼而亡其义</font>周公其已衰矣．<font class=s>子孙不能行其礼义</font>杞之郊也禹，<font class=s>杞夏后本郊鲧周公以鲧非令德故令杞郊禹</font>宋之郊也契，是天子之事守也，天子以杞宋二王之后，周公摄政致太平，而与天子同是礼也．诸侯祭社稷宗庙，上下皆奉其典，而祝嘏莫敢易其常法，是谓大嘉．今使祝嘏辞说，徒藏于宗祝巫史，非礼也，<font class=s>言君臣皆当知辞说之意议也</font>是谓幽国；<font class=s>幽敝于礼</font>醆斝及尸君，非礼也，<font class=s>夏曰醆殷曰斝非王者之后则尸与君不得用</font>是谓僭君；<font class=s>僭侈之君</font>冕弁兵车，藏于私家，非礼也，<font class=s>大夫称家冕弁大夫之服孔子曰天子诸侯大夫冕弁服归设奠后此谓不得赐而藏之也</font>是谓胁君；<font class=s>迫于其君</font>大夫具官，祭器不假，声乐皆具，非礼也，<font class=s>大夫无田者不为祭器今皆不假故非礼</font>是为乱国．故仕于公曰臣，仕于家曰仆．三年之丧，与新有婚者，期不使也．以衰尝入朝，与家仆杂居齐齿，非礼也，是谓臣与君共国；天子有田，以处其子孙，诸侯有国，以处其子孙，大夫有采，以处其子孙，是谓制度；天子适诸侯，必舍其宗庙，而不礼籍入，<font class=s>所谓临诸侯将舍宗庙先告其鬼神以将入止也</font>是谓天子坏法乱纪；诸侯非问疾吊丧，而入诸臣之家，是谓君臣为谑．谑戏夫礼者，君之柄，<font class=s>柄亦秉持</font>所以别嫌明微，傧鬼神，考制度，列仁义，立政教，安君臣上下也．故政不正则君位危，君位危则大臣倍，小臣窃，刑肃而俗弊则法无常，法无常则礼无别，礼无别则士不仕，民不归，是谓疵国．是故夫政者，君之所以藏身也，<font class=s>言所藏于身不可以假人也</font>必本之天效以降命，<font class=s>效天以下教令所谓则天之明</font>命降于社，之谓教地，<font class=s>所谓因地之利</font>降于祖庙，之谓仁义，<font class=s>奉祖庙弥近弥亲弥远弥尊仁义之道也</font>降于山川，之谓兴作，<font class=s>下命所谓祭山川者谓其兴造云雨作生万物也</font>降于五祀，之谓制度，<font class=s>下命使事五祀者以其能为人事之制度</font>此圣人所以藏身之固也．<font class=s>藏身以此则固</font>圣人参于天地，并于鬼神以治政也．处其所存，礼之序也，翫其所乐，民之治也．<font class=s>言圣人常所存处者礼之次序常所玩乐者民之治安也</font>天生时，地生财，人其父生而师教之，四者君以政用之，所以立于无过之地．<font class=s>时及财天地之所以生而师以教之君以政用之而已故常立于无过之地也</font>君者，人所明，非明人者也；人所养，非养人者也；人所事，非事人者也．夫君者，明人则有过，<font class=s>为君徒欲明人而已则过谬也</font>故养人则不足，<font class=s>时君失政不能为民所养</font>事人则失位，故百姓明君以自治，养君以自安，事君以自显，是以礼达而分定．人皆爱其死，而患其生，<font class=s>人皆爱惜其死而患其生之无礼也</font>是故用人之智去其诈，用人之勇去其怒，用人之仁去其贪．国有患，君死社稷为之义，大夫死宗庙为之变．<font class=s>大夫有去就之义未必常死宗庙者其死宗庙者权变为也</font>凡圣人能以天下为一家，以中国为一人，非意之，<font class=s>非以意贪之必有致之也</font>必知其情，从于其义，明于其利，达于其患，然后为之．何谓人情？喜怒哀惧爱恶欲，七者弗学而能；何谓人义？父慈子孝，兄良弟悌，夫义妇听，长惠幼顺，君仁臣忠，十者谓之人义；讲信修睦，谓之人利，争夺相杀，谓之人患；圣人之所以治人七情，修十义，讲信修睦，尚辞让，去争夺，舍礼何以治之；饮食男女，人之大欲存焉，死亡贫苦，人之大恶存焉．欲恶者，人之大端，人藏其心，不可测度，美恶皆在其心，不见其色，欲一以穷之，舍礼何以哉？故人者，天地之德，阴阳之交，鬼神之会，五行之秀．天秉阳，垂日星，地秉阴，载于山川，播五行于四时，和四气而后月生，<font class=s>月生而后四时行焉布五行和四时四气而后月生焉</font>是以三五而盈，三五而缺，<font class=s>月阴道不常满故十五日满十五日缺也</font>五行之动，共相竭也．<font class=s>竭尽也水用事尽则木用事五行用事更相尽也</font>五行四气十二月，还相为本；<font class=s>用事者为本也</font>五声五律十二管，还相为宫；<font class=s>五声者宫商角征羽也管十二月也一月一管阳律阴吕其用事为宫也</font>五味六和十二食，还相为质；<font class=s>五味酸苦咸辛甘六和者和之各有宜者春多酸秋多辛之属是也十二食者十二月之食质本也</font>五色六章十二衣，还相为主．<font class=s>五色者青赤白黑黄学记曰水无当于五色五色不得不彰五色待水而章也</font>故人者，天地之心，<font class=s>于天地间如五藏之有心矣人有生最灵心五藏最圣也</font>而五行之端，<font class=s>端始也能用五行也</font>食味别声被色而生者．圣人作则，<font class=s>作为则法</font>必以天地为本，以阴阳为端，以四时为柄，以日星为纪，月以为量，鬼神以为徒，五行以为质，礼义以为器，人情以为田，四灵以为畜．以天地为本，故物可举；<font class=s>天地为本则万物苞在于其中</font>以阴阳为端，故情可？；<font class=s>阴阳之为情始</font>以四时为柄，故事可劝；<font class=s>四时各有事故事可得而劝也</font>以日星为纪，故业可别；<font class=s>日以纪昼星以纪夜故事可得而分别也</font>月以为量，故功有艺；<font class=s>有度量以成四时犹功业各有分理也艺犹理</font>鬼神以为徒，故事有守；<font class=s>鬼神不相干各有守</font>五行以为质，故事可复也；<font class=s>五行终则复始故事可修复也</font>礼义以为器，故事行有考；<font class=s>考成</font>人情以为田，四灵以为畜．<font class=s>四灵鸟兽之长四灵为畜则饮食可用</font>何谓四灵？麟凤龟龙谓之四灵．故龙以为畜，而鱼鲔不谂；<font class=s>谂潜藏也</font>凤以为畜，而鸟不●；麟以为畜，而兽不●；<font class=s>●●飞走之貌也．●况必反越况越反</font>龟以为畜，而人情不失．<font class=s>易曰定天下之吉凶成天下之亹亹者莫善于蓍龟人情不失也</font>先王秉蓍龟，列祭祀，瘗，缯，宣，祝嘏，<font class=s>瘗谓祭祀之瘗缯谓若增封太山宣谓播宣扬之．瘗于列反缯慈陵反嘏举下反</font>设制度，祝嘏辞说．故国有礼，官有御，<font class=s>治也</font>职有序，先王患礼之不达于下，故飨帝于郊，所以定天位也；祀社于国，所以列地利也；禘祖庙，所以本仁也；旅山川，所以傧鬼神也；祭五祀，所以本事也．故宗祝在庙，三公在朝，三老在学，<font class=s>王养三老在学</font>王前巫而后史，卜蓍瞽侑，皆在左右，王中心无为也，以守至正．是以礼行于郊，而百神受职，礼行于社，而百货可极，礼行于祖庙，而孝慈服焉，<font class=s>孝慈之道为远近所服焉</font>礼行于五祀，而正法则焉．故郊社宗庙山川五祀，义之修而礼之藏．<font class=s>言礼之宝藏</font>夫礼必本于太一，<font class=s>太一者元气也</font>分而为天地，转而为阴阳，变而为四时，列而为鬼神，其降曰命，<font class=s>即上所为命降于天地祖庙也</font>其官于天也，<font class=s>官为职分也言礼职分皆从天下来也</font>协于分艺，<font class=s>艺理</font>其居于人也，曰养．<font class=s>言礼之于人身所以养成人也</font>所以讲信修睦，而固人之肌肤之会，筋骸之束者；所以养生送死，事鬼神之大端；所以达天道，顺人情之大窦．唯圣人为知礼之不可以已也，故破国丧家亡人，必先去其礼，礼之于人，犹酒之有糱也，君子以厚，小人以薄．圣人修义之柄，礼之序，以治人情．人情者，圣王之田也，修礼以耕之，陈义以种之，讲学以耨之，<font class=s>耨除秽也</font>本仁以聚之，播乐以安之．故礼者，义之实也，协诸义而协则礼，虽先王未有可以义起焉；义者艺之分，仁之节，协于艺，讲于仁，得之者强，失之者丧；仁者义之本，顺之体，得之者尊．故治国不以礼，犹无耜而耕；为礼而不本于义，犹耕之而弗种；为而不讲于学，犹种而弗耨；讲之以学，而不合以仁，犹耨而不获；合之以仁，而不安之以乐，犹获而弗食；安之以乐，而不达于顺，犹食而不肥．四体既正，肤革充盈，人之肥也；父子笃，兄弟睦，夫妇和，家之肥也；大臣法，小臣廉，官职相序，君臣相正，国之肥也；天子以德为车，以乐为御，诸侯以礼相与，大夫以法相序，士以信相考，百姓以睦相守，天下之肥也．是谓大顺．顺者，所以养生送死，事鬼神之常也．故事大积焉而不苑，<font class=s>苑滞积也</font>并行而不谬，细行而不失，深而通，茂而有间，<font class=s>言有理也</font>连而不相及，<font class=s>言有叙也</font>动而不相害，此顺之至也．明于顺，然后乃能守危．<font class=s>高而不危以长守危</font>夫礼之不同不丰杀，所以持情而合危也，合礼安也山者不使居川，渚者不使居原，用水火金木，饮食必时，<font class=s>用水渔人以时入泽梁乃溉灌用火季春出火季秋纳火也用金以时采铜铁用木斧斤以时入山林饮食各随四时之宜者也</font>冬合男女，春颁爵位，必当年德，皆所顺也．用民必顺，<font class=s>悦以使民</font>故无水旱昆虫之灾，民无凶饥妖孽之疾．天不爱其道，地不爱其宝，人不爱其情，是以天降甘露，地出醴泉，山出器车，<font class=s>出银瓮丹灶之器及象车也</font>河出马图，<font class=s>龙似马负图出</font>凤凰麒麟，皆在郊掫，龟龙在宫沼，其余鸟兽及卵胎，皆可俯而窥也．则是无故，先王能循礼以达义，体信以达顺，此顺之实也．&quot;</p>
            </td>
          </tr>
        </table>
        <p>&nbsp;</p>
        <table width="600" border="0" cellspacing="0" cellpadding="0">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='06.htm'>上一卷</a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='08.htm'>下一卷</a></div>
                  </td>
                </tr>
              </table>
              <p align=center>□ 作者：王萧 
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
        
      </td>
    </tr>
  </table>
  <table border="0" cellpadding="0" cellspacing="0" width="776">
    <tr valign="top"> 
      <td width="34"><img src="bottom1.gif" width="34" height="20" border="0"></td>
      <td width="726" background="bottombg.gif"></td>
      <td width="16"><img src="bottom2.gif" width="16" height="20" border="0"></td>
    </tr>
  </table>
</div>
</body>
</html>

