<html>
<head>
<title>第一篇　立命之学</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.jpg" topmargin="0" marginwidth="0" marginheight="0">
<table border="0" cellpadding="0" cellspacing="0" width="776">
  <tr valign="top"> 
    <td><img src="top1.jpg" width="218" height="19" border="0"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top"> 
    <td width="100"> 
      <table border="0" cellpadding="0" cellspacing="0" background="top2bg.jpg" height="275">
        <tr valign="top"> 
          <td rowspan="5" width="72">&nbsp;</td>
          <td width="28" height="74"><a href="content.htm"><img src="return.gif" width="28" height="74" border="0"></a></td>
        </tr>
        <tr valign="top"> 
          <td height="27"></td>
        </tr>
        <tr valign="top">
          <td height="74"></td>
        </tr>
        <tr valign="top">
          <td height="26"></td>
        </tr>
        <tr valign="top">
          <td height="74"><a href="02.htm"><img src="next.gif" width="28" height="74" border="0"></a></td>
        </tr>
      </table>
      <img src="top3.jpg" width="100" height="46" border="0"></td>
    <td align="center"> 
      <table width="500" cellspacing="0" cellpadding="0" align="center" border="0">
        <tr> 
          <td> 
            <p align="center" class="h">&nbsp;</p>
            <p align="center" class="h">第一篇　立命之学 </p>
          </td>
        </tr>
      </table>
      <br>
      <table width="500" border="0" cellspacing="0" cellpadding="0" align="center">
        <tr> 
          <td> 
            <p> 　　余童年丧父，老母命弃举业学医，谓可以养生，可以济人，且习一艺以成名，尔父夙心也。后余在慈云寺，遇一老者，修髯伟貌，飘飘若仙，余敬礼之。</p>
            <p> 　　语余曰：&quot;子仕路中人也，明年即进学，何不读书？&quot;余告以故，并叩老者姓氏里居。</p>
            <p> 　　曰：&quot;吾姓孔，云南人也。得邵子皇极数正传，数该传汝。&quot;余引归，告母。</p>
            <p> 　　母曰：&quot;善待之。&quot;试其数，纤悉皆验。余遂启读书之念，谋之表兄沈称，</p>
            <p> 　　言：&quot;郁海谷先生，在沈友夫家开馆，我送汝寄学甚便。&quot;余遂礼郁为师。</p>
            <p> 　　孔为余起数：县考童生，当十四名；府考七十一名，提学考第九名。明年赴考，三处名数皆合。复为卜终身休咎，言：某年考第几名，某年当补廪，某年当贡，贡后某年，当选四川一大尹，在任三年半，即宜告归。五十三岁八月十四日丑时，当终於正寝，惜无子。余备录而谨记之。</p>
            <p> 　　自此以后，凡遇考校，其名数先后，皆不出孔公所悬定者。独算余食廪米九十一石五斗当出贡；及食米七十一石，屠宗师即批准补贡，余窃疑之。后果为署印杨公所驳，直至丁卯年(西元1567年)，殷秋溟宗师见余场中备卷，叹曰：&quot;五策，即五篇奏议也，岂可使博洽淹贯之儒，老於窗下乎！&quot;遂依县申文准贡，连前食米计之，实九十一石五斗也。余因此益信进退有命，迟速有时，澹然无求矣。</p>
            <p> 　　贡入燕都，留京一年，终日静坐，不阅文字。己巳(西元1569年)归，游南雍，未入监，先访云谷会禅师於栖霞山中，对坐一室，凡三昼夜不瞑目。</p>
            <p> 　　云谷问曰：&quot;凡人所以不得作圣者，只为妄念相缠耳。汝坐三日，不见起一妄念，何也？&quot;</p>
            <p> 　　余曰：&quot;吾为孔先生算定，荣辱生死，皆有定数，即要妄想，亦无可妄想。&quot;</p>
            <p> 　　云谷笑曰：&quot;我待汝是豪杰，原来只是凡夫。&quot;问其故？</p>
            <p> 曰：&quot;人未能无心，终为阴阳所缚，安得无数？但惟凡人有数；极善之人，数固拘他不定；极恶之人，数亦拘他不定。汝二十年来，被他算定，不曾转动一毫，岂非是凡夫？&quot;</p>
            <p> 　　余问曰：&quot;然则数可逃乎？&quot;</p>
            <p> 　　曰：&quot;命由我作，福自己求。诗书所称，的为明训。我教典中说：『求富贵得富贵，求男女得男女，求长寿得长寿。』夫妄语乃释迦大戒，诸佛菩萨，岂诳语欺人？&quot;</p>
            <p> 　　余进曰：&quot;孟子言：『求则得之』，是求在我者也。道德仁义可以力求；功名富贵，如何求得？&quot;</p>
            <p> 　　云谷曰：&quot;孟子之言不错，汝自错解耳。汝不见六祖说：『一切福田，不离方寸；从心而觅，感无不通。』求在我，不独得道德仁义，亦得功名富贵；内外双得，是求有益於得也。若不反躬内省，而徒向外驰求，则求之有道，而得之有命矣，内外双失，故无益。&quot;</p>
            <p> 　　因问：&quot;孔公算汝终身若何？&quot;余以实告。</p>
            <p> 　　云谷曰：&quot;汝自揣应得科第否？应生子否？&quot;余追省良久，</p>
            <p> 　　曰：&quot;不应也。科第中人，有福相，余福薄，又不能积功累行，以基厚福；兼不耐烦剧，不能容人；时或以才智盖人，直心直行，轻言妄谈。凡此皆薄福之相也，岂宜科第哉。</p>
            <p> 　　地之秽者多生物，水之清者常无鱼；余好洁，宜无子者一；和气能育万物，余善怒，宜无子者二；爱为生生之本，忍为不育之根；余矜惜名节，常不能舍己救人，宜无子者三； 
              多言耗气，宜无子者四；喜饮铄精，宜无子者五； 好彻夜长坐，而不知葆元毓神，宜无子者六。其馀过恶尚多，不能悉数。&quot;</p>
            <p> 　　云谷曰：&quot;岂惟科第哉。世间享千金之者，定是千金人物；享百金之产者，定是百金人物；应饿死者，定是饿死人物；天不过因材而笃，几曾加纤毫意思。</p>
            <p> 　　即如生子，有百世之德者，定有百世子孙保之；有十世之德者，定有十世子孙保之；有三世二世之德者，定有三世二世子孙保之；其斩焉无后者，德至薄也。</p>
            <p> 　　汝今既知非。将向来不发科第，及不生子之相，尽情改刷；务要积德，务要包荒，务要和爱，务要惜精神。从前种种，譬如昨日死；从后种种，譬如今日生；此义理再生之身。</p>
            <p> 　　夫血肉之身，尚然有数；义理之身，岂不能格天。太甲曰：『天作孽，犹可违；自作孽，不可活。』诗云：『永言配命，自求多福。』孔先生算汝不登科第，不生子者，此天作之孽，犹可得而违；汝今扩充德性，力行善事，多积阴德，此自己所作之福也，安得而不受享乎？</p>
            <p> 　　易为君子谋，趋吉避凶；若言天命有常，吉何可趋，凶何可避？开章第一义，便说：『积善之家，必有馀庆。』汝信得及否？&quot;</p>
            <p> 　　余信其言，拜而受教。因将往日之罪，佛前尽情发露，为疏一通，先求登科；誓行善事三千条，以报天地祖宗之德。</p>
            <p> 　　云谷出功过格示余，令所行之事，逐日登记；善则记数，恶则退除，且教持准提咒，以期必验。</p>
            <p> 　　语余曰：&quot;符录家有云：『不会书符，被鬼神笑。』此有秘传，只是不动念也。执笔书符，先把万缘放下，一尘不起。从此念头不动处，下一点，谓之混沌开基。由此而一笔挥成，更无思虑，此符便灵。凡祈天立命，都要从无思无虑处感格。</p>
            <p> 　　孟子论立命之学，而曰：『夭寿不贰。』夫夭寿，至贰者也。当其不动念时，孰为夭，孰为寿？细分之，丰歉不贰，然后可立贫富之命；穷通不贰，然后可立贵贱之命；夭寿不贰，然后可立生死之命。人生世间，惟死生为重，曰夭寿，则一切顺逆皆该之矣。</p>
            <p> 　　至修身以俟之，乃积德祈天之事。曰修，则身有过恶，皆当治而去之；曰俟，则一毫觊觎，一毫将迎，皆当斩绝之矣。到此地位，直造先天之境，即此便是实学。</p>
            <p> 　　汝未能无心，但能持准提咒，无记无数，不令间断，持得纯熟，於持中不持，於不持中持。到得念头不动，则灵验矣。&quot;</p>
            <p> 　　余初号学海，是日改号了凡；盖悟立命之说，而不欲落凡夫窠臼也。从此而后，终日兢兢，便觉与前不同。前日只是悠悠放任，到此自有战兢惕厉景象，在暗室屋漏中，常恐得罪天地鬼神；遇人憎我毁我，自能恬然容受。</p>
            <p> 　　到明年(西元1570年)礼部考科举，孔先生算该第三，忽考第一；其言不验，而秋闱中式矣。然行义未纯，检身多误；或见善而行之不勇，或救人而心常自疑；或身勉为善，而口有过言；或醒时操持，而醉后放逸；以过折功，日常虚度。自己巳岁(西元1569年)发愿，直至己卯岁(西元1579年)，历十馀年，而三千善行始完。</p>
            <p> 　　时方从李渐庵入关，未及回向。庚辰(西元1580年)南还。始请性空，慧空诸上人，就东塔禅堂回向。遂起求子愿，亦许行三千善事。辛巳(西元1581年)，生男天启。</p>
            <p> 　　余行一事，随以笔记；汝母不能书，每行一事，辄用鹅毛管，印一朱圈於历日之上。或施食贫人，或放生命，一日有多至十馀者。至癸未(西元1583年)八月，三千之数已满。复请性空辈，就家庭回向。九月十三日，复起求中进士愿，许行善事一万条，丙戌(西元1586年)登第，授宝坻知县。</p>
            <p> 　　余置空格一册，名曰治心篇。晨起坐堂，家人携付门役，置案上，所行善恶，纤悉必记。夜则设桌於庭，效赵阅道焚香告帝。</p>
            <p> 　　汝母见所行不多，辄颦蹙曰：&quot;我前在家，相助为善，故三千之数得完；今许一万，衙中无事可行，何时得圆满乎？&quot;</p>
            <p> 　　夜间偶梦见一神人，余言善事难完之故。神曰：&quot;只减粮一节，万行俱完矣。&quot;盖宝坻之田，每亩二分三厘七毫。余为区处，减至一分四厘六毫，委有此事，心颇惊疑。适幻余禅师自五台来，余以梦告之，且问此事宜信否？</p>
            <p> 　　师曰：&quot;善心真切，即一行可当万善，况合县减粮，万民受福乎？&quot;吾即捐俸银，请其就五台山斋僧一万而回向之。</p>
            <p> 　　孔公算予五十三岁有厄，余未尝祈寿，是岁竟无恙，今六十九矣。书曰：&quot;天难谌，命靡常。&quot;又云：&quot;惟命不於常&quot;，皆非诳语。吾於是而知，凡称祸福自己求之者，乃圣贤之言。若谓祸福惟天所命，则世俗之论矣。</p>
            <p> 　　汝之命，未知若何？即命当荣显，常作落寞想；即时当顺利，常作拂逆想；即眼前足食，常作贫窭想；即人相爱敬，常作恐惧想；即家世望重，常作卑下想；即学问颇优，常作浅陋想。</p>
            <p> 　　远思扬德，近思盖父母之愆；上思报国之恩，下思造家之福；外思济人之急，内思闲己之邪。</p>
            <p> 　　务要日日知非，日日改过；一日不知非，即一日安於自是； 一日无过可改，即一日无步可进；天下聪明俊秀不少，所以德不加修，业不加广者，只为因循二字，耽阁一生。</p>
            <p> 　　云谷禅师所授立命之说，乃至精至邃，至真至正之理，其熟玩而勉行之，毋自旷也。</p>
          </td>
        </tr>
      </table>
      <p>&nbsp;</p>
      <table width="463" border="0" cellspacing="0" cellpadding="0" align="center">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='02.htm'>下一页 </a></div>
                </td>
              </tr>
            </table>
            <p align=center>□ 作者：袁了凡居士 
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a>
            <p align=center>&nbsp;
          </td>
        </tr>
      </table>
    </td>
    <td width="85" valign="bottom"><img src="right.jpg" width="85" height="219" border="0"></td>
  </tr>
</table>
</body>
</html>

