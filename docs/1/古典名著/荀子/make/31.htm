<html>
<head>
<title>哀公篇第三十一</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.gif" topmargin="0" marginwidth="0" marginheight="0">
<div align="center">
  <table border="0" cellpadding="0" cellspacing="0" width="776">
    <tr valign="top">
      <td><img src="top1.gif" width="584" height="62" border="0"></td>
    </tr>
  </table>
  <table border="0" cellpadding="0" cellspacing="0" width="776">
    <tr valign="top">
      <td width="218"><img src="top2.gif" width="218" height="22" border="0"></td>
      <td width="72"><a href="content.htm"><img src="return.gif" width="72" height="22" border="0"></a></td>
      <td width="41"></td>
      <td width="72"><a href="30.htm"><img src="last.gif" width="72" height="22" border="0"></a></td>
      <td width="35"></td>
      <td width="72"><a href="32.htm"><img src="next.gif" width="72" height="22" border="0"></a></td>
      <td width="266"></td>
    </tr>
  </table>
  <table border="0" cellpadding="0" cellspacing="0" width="776">
    <tr valign="top">
      <td width="218"><img src="top3.gif" width="218" height="57" border="0"></td>
      <td width="344" background="top3bg.gif">&nbsp;</td>
      <td><img src="top4.gif" width="15" height="57" border="0"></td>
    </tr>
  </table>
  <table border="0" cellpadding="0" cellspacing="0" width="776" background="tablebg.gif">
    <tr valign="top" align="center"> 
      <td> 
        <table width="600" cellspacing="0" cellpadding="0" border="0">
          <tr> 
            <td> 
              <p align="center" class="h">哀公篇第三十一</p>
              </td>
          </tr>
        </table>
        <br>
        <table width="600" border="0" cellspacing="0" cellpadding="0">
          <tr> 
            <td> 
              <p>　　鲁哀公问于孔子曰：&quot;吾欲论吾国之士，与之治国，敢问如何取之邪？&quot;孔子对曰：&quot;生今之世，志古之道：居今之俗，服古之服；舍此而为非者，不亦鲜乎！&quot;哀公曰：&quot;然则夫章甫絇屦，绅带而搢笏者，此贤乎？&quot;孔子对曰：&quot;不必然，夫端衣玄裳，絻而乘路者，志不在于食荤；斩衰菅屦，杖而啜粥者，志不在于酒肉。生今之世，志古之道；居今之俗，服古之服；舍此而为非者，虽有，不亦鲜乎！&quot;哀公曰：&quot;善！&quot;</p>
              <p>　　孔子曰：&quot;人有五仪：有庸人，有士，有君子，有贤人，有大圣。&quot;哀公曰：&quot;敢问何如斯可谓庸人矣？&quot;孔子对曰：&quot;所谓庸人者，口不道善言，心不知邑邑；不知选贤人善士托其身焉以为己忧；动行不知所务，止立不知所定；日选择于物，不知所贵；从物如流，不知所归；五凿为正，心从而坏：如此则可谓庸人矣。&quot;哀公曰：&quot;善！敢问何如斯可谓士矣？&quot;孔子对曰：&quot;所谓士者，虽不能尽道术，必有率也；虽不能遍美善，必有处也。是故知不务多，务审其所知；言不务多，务审其所谓；行不务多，务审其所由。故知既已知之矣，言既已谓之矣，行既已由之矣，则若性命肌肤之不可易也。故富贵不足以益也，卑贱不足以损也：如此则可谓士矣。&quot;哀公曰：&quot;善！敢问何如斯可谓之君子矣？&quot;孔子对曰：&quot;所谓君子者，言忠信而心不德，仁义在身而色不伐，思虑明通而辞不争，故犹然如将可及者，君子也。&quot;哀公曰：&quot;善！敢问何如斯可谓贤人矣？&quot;孔子对曰：&quot;所谓贤人者，行中规绳而不伤于本，言足法于天下而不伤于身，富有天下而无怨财，布施天下而不病贫：如此则可谓贤人矣。&quot;哀公曰：&quot;善！敢问何如斯可谓大圣矣？&quot;孔子对曰：&quot;所谓大圣者，知通乎大道，应变而不穷，辨乎万物之情性者也。大道者，所以变化遂成万物也；情性者，所以理然不取舍也。是故其事大辨乎天地，明察乎日月，总要万物于风雨，缪缪肫肫，其事不可循，若天之嗣，其事不可识，百姓浅然不识其邻：若此则可谓大圣矣。&quot;哀公曰：&quot;善！&quot;</p>
              <p>　　鲁哀公问舜冠于孔子，孔子不对。三问不对。哀公曰：&quot;寡人问舜冠于子，何以不言也？&quot;孔子曰：&quot;古之王者，有务而拘领者矣，其政好生而恶杀焉。是以凤在列树，麟在郊野，乌鹊之巢可俯而窥也。君不此问，而问舜冠，所以不对也。&quot;</p>
              <p>　　鲁哀公问于孔子曰：&quot;寡人生于深宫之中，长于妇人之手，寡人未尝知哀也，未尝知忧也，未尝知劳也，未尝知惧也，未尝知危也。&quot;孔子曰：&quot;君之所问，圣君之问也，丘、小人也，何足以知之？&quot;曰：&quot;非吾子无所闻之也。&quot;孔子曰：&quot;君入庙门而右，登自胙阶，仰视榱栋，俯见几筵，其器存，其人亡，君以此思哀，则哀将焉而不至矣？君昧爽而栉冠，平明而听朝，一物不应，乱之端也，君以此思忧，则忧将焉而不至矣？君平明而听朝，日昃而退，诸侯之子孙必有在君之末庭者，君以思劳，则劳将焉而不至矣？君出鲁之四门，以望鲁四郊，亡国之虚则必有数盖焉，君以此思惧，则惧将焉而不至矣？且丘闻之，君者，舟也；庶人者，水也。水则载舟，水则覆舟，君以此思危，则危将焉而不至矣？&quot;</p>
              <p>　　鲁哀公问于孔子曰：&quot;绅委章甫有益于仁乎？&quot;孔子蹴然曰：&quot;君号然也？资衰苴杖者不听乐，非耳不能闻也，服使然也。黼衣黼裳者不茹荤，非口不能味也，服使然也。且丘闻之，好肆不守折，长者不为市。窃其有益与其无益，君其知之矣。&quot;</p>
              <p>　　鲁哀公问于孔子曰：&quot;请问取人。&quot;孔子对曰：&quot;无取健，无取詌，无取口啍。健、贪也；詌、乱也；口啍、诞也。故弓调而后求劲焉，马服而后求良焉，士信悫而后求知能焉。士不信尒而有多知能，譬之其豺狼也，不可以身尒也。语曰：'桓公用其贼，文公用其盗。故明主任计不信怒，闇主信怒不任计。计胜怒则强，怒胜计则亡。&quot;</p>
              <p>　　定公问于颜渊曰：&quot;子亦闻东野毕之善驭乎？&quot;颜渊对曰：&quot;善则善矣，虽然，其马将失。&quot;定公不悦，入谓左右曰：&quot;君子固谗人乎！。&quot;三日而校来谒，曰：&quot;东野毕之马失。两骖列，两服入厩。&quot;定公越席而起曰：&quot;趋驾召颜渊！&quot;颜渊至，定公曰：&quot;前日寡人问吾子，吾子曰：'东野毕之驶善则善矣，虽然，其马将失。'不识吾子何以知之？&quot;颜渊对曰：&quot;臣以政知之。昔舜巧于使民，而造父巧于使马；舜不穷其民，造父不穷其马；是以舜无失民，造父无失马。今东野毕之驭，上车执辔衔，体正矣；步骤驰骋，朝礼毕矣；历险致远，马力尽矣；然犹求马不已，是以知之也。&quot;定公曰：&quot;善，可得少进乎？&quot;颜渊对曰：&quot;臣闻之，鸟穷则啄，兽穷则攫，人穷则诈。自古及今，未有穷其下而能无危者也。&quot;</p>
            </td>
          </tr>
        </table>
        <p>&nbsp;</p>
        <table width="600" border="0" cellspacing="0" cellpadding="0">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='30.htm'>上一篇</a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='32.htm'>下一篇</a></div>
                  </td>
                </tr>
              </table>
              <p align=center>□ 作者：荀子
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
        
      </td>
    </tr>
  </table>
</div>
</body>
</html>

