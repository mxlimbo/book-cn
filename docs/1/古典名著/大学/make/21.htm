<html>
<head>
<title>右传之八章</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body bgcolor="#ffffff" leftmargin="0" topmargin="0" marginwidth="0" marginheight="0">
<div align="center">
  <table border="0" cellpadding="0" cellspacing="0" width="776">
    <tr valign="top">
      <td><img src="top1.jpg" width="55" height="105" border="0"></td>
      <td><img src="top2.jpg" width="721" height="105" border="0"></td>
    </tr>
  </table>
  <table border="0" cellpadding="0" cellspacing="0" width="776" background="tablebg.gif">
    <tr> 
      <td rowspan="2" width="55" valign="top">
        <table width="55" border="0" cellspacing="0" cellpadding="0" height="327">
          <tr> 
            <td width="18" rowspan="3"><img src="ll.gif" width="18" height="321" border="0"></td>
            <td align="center" valign="top"><a href="content.htm"><img src="return.gif" width="26" height="90" border="0"></a><br><img src="l1.gif" width="26" height="23" border="0"></td>
            <td width="11" rowspan="3"><img src="lr.gif" width="11" height="321" border="0"></td>
          </tr>
          <tr> 
            <td align="center" valign="bottom" height="117"><a href="20.htm"><img src="last.gif" width="26" height="94" border="0"></a><br><img src="l2.gif" width="26" height="23" border="0"></td>
          </tr>
          <tr> 
            <td align="center" valign="top" height="91"><a href="22.htm"><img src="next.gif" width="26" height="91" border="0"></a></td>
          </tr>
          <tr> 
            <td colspan="3" height="6"><img  src="l3.gif" width="55" height="6" border="0"></td>
          </tr>
        </table>
      </td>
      <td width="129" valign="top"><img src="top3.jpg" width="129" height="74" border="0"></td>
      <td align="center" width="453"> 
        <p align="center" class="h">右传之八章</p>
      </td>
      <td width="139" align="right" valign="top"><img src="top4.jpg" width="139" height="74" border="0"></td>
      <td rowspan="2" width="22" valign="top"><img src="top6.jpg" width="22" height="117" border="0"></td>
    </tr>
    <tr valign="top"> 
      <td colspan="3" align="center" background="top5.jpg"> <br>
        <table width="600" border="0" cellspacing="0" cellpadding="0" align="center">
          <tr> 
            <td>　　右传之八章。释修身齐家。
              <p>　　所谓治国必先齐其家者，其家不可教而能教人者，无之。故君子不出家而成教于国：孝者，所以事君也；弟者，所以事长也；慈者，所以使众也。<font color="#3366CC">弟，去声。长，上声。身修，则家可教矣；孝、弟、慈，所以修身而教于家者也；然而国之所以事君事长使众之道不外乎此。此所以家齐于上，而教成于下也。</font>康诰曰&quot;如保赤子&quot;，心诚求之，虽不中不远矣。未有学养子而后嫁者也！<font color="#3366CC">中，去声。此引书而释之，又明立教之本不假强为，在识其端而推广之耳。</font>一家仁，一国兴仁；一家让，一国兴让；一人贪戾，一国作乱；其机如此。此谓一言偾事，一人定国。<font color="#3366CC">偾，音奋。一人，谓君也。机，发动所由也。偾，覆败也。此言教成于国之效。</font>尧舜帅天下以仁，而民从之；桀纣帅天下以暴，而民从之；其所令反其所好，而民不从。是故君子有诸己而后求诸人，无诸己而后非诸人。所藏乎身不恕，而能喻诸人者，未之有也。<font color="#3366CC">好，去声。此又承上文一人定国而言。有善于己，然后可以责人之善；无恶于己，然后可以正人之恶。皆推己以及人，所谓恕也，不如是，则所令反其所好，而民不从矣。喻，晓也。</font>故治国在齐其家。<font color="#3366CC">通结上文。</font>诗云：&quot;桃之夭夭，其叶蓁蓁；之子于归，宜其家人。&quot;宜其家人，而后可以教国人。<font color="#3366CC">夭，平声。蓁，音臻。诗周南桃夭之篇。夭夭，少好貌。蓁蓁，美盛貌。兴也。之子，犹言是子，此指女子之嫁者而言也。妇人谓嫁曰归。宜，犹善也。</font>诗云：&quot;宜兄宜弟。&quot;宜兄宜弟，而后可以教国人。<font color="#3366CC">诗小雅蓼萧篇。</font>诗云：&quot;其仪不忒，正是四国。&quot;其为父子兄弟足法，而后民法之也。<font color="#3366CC">诗曹风鸣鸠篇。忒，差也。</font>此谓治国在齐其家。<font color="#3366CC">此三引诗，皆以咏叹上文之事，而又结之如此。其味深长，最宜潜玩。</font></p>
            </td>
          </tr>
        </table>
        <p>&nbsp;</p>
        <table width="463" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='20.htm'>上一章</a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='22.htm'>下一章</a></div>
                  </td>
                </tr>
              </table>
              <p align=center>□ 作者：朱熹 
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a>
              <p align=center>&nbsp; 
            </td>
          </tr>
        </table>
      </td>
    </tr>
  </table>
  <table border="0" cellpadding="0" cellspacing="0" width="776" background="bbg.gif">
    <tr valign="top">
      <td width="55"><img src="b1.gif" width="55" height="18" border="0"></td>
      <td width="699"></td>
      <td width="22"><img src="b2.gif" width="22" height="18" border="0"></td>
    </tr>
  </table>
  
</div>
</body>

</html>

