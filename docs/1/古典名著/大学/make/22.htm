<html>
<head>
<title>右传之九章</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body bgcolor="#ffffff" leftmargin="0" topmargin="0" marginwidth="0" marginheight="0">
<div align="center">
  <table border="0" cellpadding="0" cellspacing="0" width="776">
    <tr valign="top">
      <td><img src="top1.jpg" width="55" height="105" border="0"></td>
      <td><img src="top2.jpg" width="721" height="105" border="0"></td>
    </tr>
  </table>
  <table border="0" cellpadding="0" cellspacing="0" width="776" background="tablebg.gif">
    <tr> 
      <td rowspan="2" width="55" valign="top">
        <table width="55" border="0" cellspacing="0" cellpadding="0" height="327">
          <tr> 
            <td width="18" rowspan="3"><img src="ll.gif" width="18" height="321" border="0"></td>
            <td align="center" valign="top"><a href="content.htm"><img src="return.gif" width="26" height="90" border="0"></a><br><img src="l1.gif" width="26" height="23" border="0"></td>
            <td width="11" rowspan="3"><img src="lr.gif" width="11" height="321" border="0"></td>
          </tr>
          <tr> 
            <td align="center" valign="bottom" height="117"><a href="21.htm"><img src="last.gif" width="26" height="94" border="0"></a><br><img src="l2.gif" width="26" height="23" border="0"></td>
          </tr>
          <tr> 
            <td align="center" valign="top" height="91"><a href="23.htm"><img src="next.gif" width="26" height="91" border="0"></a></td>
          </tr>
          <tr> 
            <td colspan="3" height="6"><img  src="l3.gif" width="55" height="6" border="0"></td>
          </tr>
        </table>
      </td>
      <td width="129" valign="top"><img src="top3.jpg" width="129" height="74" border="0"></td>
      <td align="center" width="453"> 
        <p align="center" class="h">右传之九章</p>
      </td>
      <td width="139" align="right" valign="top"><img src="top4.jpg" width="139" height="74" border="0"></td>
      <td rowspan="2" width="22" valign="top"><img src="top6.jpg" width="22" height="117" border="0"></td>
    </tr>
    <tr valign="top"> 
      <td colspan="3" align="center" background="top5.jpg"> <br>
        <table width="600" border="0" cellspacing="0" cellpadding="0" align="center">
          <tr> 
            <td>　　右传之九章。释齐家治国。
              <p>　　所谓平天下在治其国者：上老老而民兴孝，上长长而民兴弟，上恤孤而民不倍，是以君子有絜矩之道也。<font color="#3366CC">长，上声。弟，去声。倍，与背同。絜，胡结反。老老，所谓老吾老也。兴，谓有所感发而兴起也。孤者，幼而无父之称。絜，度也。矩，所以为方也。言此三者，上行下效，捷于影响，所谓家齐而国治也。亦可以见人心之所同，而不可使有一夫之不获矣。是以君子必当因其所同，推以度物，使彼我之间各得分愿，则上下四旁均齐方正，而天下平矣。</font>所恶于上，毋以使下；所恶于下，毋以事上；所恶于前，毋以先后；所恶于后，毋以从前；所恶于右，毋以交于左；所恶于左，毋以交于右：此之谓絜矩之道。<font color="#3366CC">恶、先，并去声。此覆解上文絜矩二字之义。如不欲上之无礼于我，则必以此度下之心，而亦不敢以此无礼使之。不欲下之不忠于我，则必以此度上之心，而亦不敢以此不忠事之。至于前后左右，无不皆然，则身之所处，上下、四旁、长短、广狭，彼此如一，而无不方矣。彼同有是心而兴起焉者，又岂有一夫之不获哉。所操者约，而所及者广，此平天下之要道也。故章内之意，皆自此而推之。</font>诗云：&quot;乐只君子，民之父母。&quot;民之所好好之，民之所恶恶之，此之谓民之父母。<font color="#3366CC">乐，音洛。只，音纸。好、恶，并去声，下并同。诗小雅南山有台之篇。只，语助辞。言能絜矩而以民心为己心，则是爱民如子，而民爱之如父母矣。</font>诗云：&quot;节彼南山，维石岩岩，赫赫师尹，民具尔瞻。&quot;有国者不可以不慎，辟则为天下僇矣。节，读为截。辟，读为僻。僇，与戮同。诗小雅节南山之篇。<font color="#3366CC">节，截然高大貌。师尹，周太师尹氏也。具，俱也。辟，偏也。言在上者人所瞻仰，不可不谨。若不能絜矩而好恶殉于一己之偏，则身弒国亡，为天下之大戮矣。</font>诗云：&quot;殷之未丧师，克配上帝；仪监于殷，峻命不易。&quot;道得众则得国，失众则失国。<font color="#3366CC">丧，去声。仪，诗作宜。峻，诗作骏。易，去声。诗文王篇。师，众也。配，对也。配上帝，言其为天下君，而对乎上帝也。监，视也。峻，大也。不易，言难保也。道，言也。引诗而言此，以结上文两节之意。有天下者，能存此心而不失，则所以絜矩而与民同欲者，自不能已矣。</font>是故君子先慎乎德。有德此有人，有人此有土，有土此有财，有财此有用。<font color="#3366CC">先慎乎德，承上文不可不慎而言。德，即所谓明德。有人，谓得众。有土，谓得国。有国则不患无财用矣。</font>德者本也，财者末也，<font color="#3366CC">本上文而言。</font>外本内末，争民施夺。<font color="#3366CC">人君以德为外，以财为内，则是争斗其民，而施之以劫夺之教也。盖财者人之所同欲，不能絜矩而欲专之，则民亦起而争夺矣。</font>是故财聚则民散，财散则民聚。<font color="#3366CC">外本内末故财聚，争民施夺故民散，反是则有德而有人矣。</font>是故言悖而出者，亦悖而入；货悖而入者，亦悖而出。<font color="#3366CC">悖，布内反。悖，逆也。此以言之出入，明货之出入也。自先慎乎德以下至此，又因财货以明能絜矩与不能者之得失也。</font>康诰曰：&quot;惟命不于常！&quot;道善则得之，不善则失之矣。<font color="#3366CC">道，言也。因上文引文王诗之意而申言之，其丁宁反复之意益深切矣。</font>楚书曰：&quot;楚国无以为宝，惟善以为宝。&quot;<font color="#3366CC">楚书，楚语。言不宝金玉而宝善人也。</font>舅犯曰：&quot;亡人无以为宝，仁亲以为宝。&quot;<font color="#3366CC">舅犯，晋文公舅狐偃，字子犯。亡人，文公时为公子，出亡在外也。仁，爱也。事见檀弓。此两节又明不外本而内末之意。</font>秦誓曰：&quot;若有一?臣，断断兮无他技，其心休休焉，其如有容焉。人之有技，若己有之，人之彦圣，其心好之，不啻若自其口出，寔能容之，以能保我子孙黎民，尚亦有利哉。人之有技，媢疾以恶之，人之彦圣，而违之俾不通，寔不能容，以不能保我子孙黎民，亦曰殆哉。&quot;<font color="#3366CC">?，古贺反，书作介。断，丁乱反。媢，音冒。秦誓，周书。断断，诚一之貌。彦，美士也。圣，通明也。尚，庶几也。媢，忌也。违，拂戾也。殆，危也。</font>唯仁人放流之，迸诸四夷，不与同中国。此谓唯仁人为能爱人，能恶人。<font color="#3366CC">迸，读为屏，古字通用。迸，犹逐也。言有此媢疾之人，妨贤而病国，则仁人必深恶而痛绝之。以其至公无私，故能得好恶之正如此也。</font>见贤而不能举，举而不能先，命也；见不善而不能退，退而不能远，过也。<font color="#3366CC">命，郑氏云&quot;当作慢。&quot;程子云：&quot;当作怠。&quot;未详孰是。远，去声。若此者，知所爱恶矣，而未能尽爱恶之道，盖君子而未仁者也。</font>好人之所恶，恶人之所好，是谓拂人之性，菑必逮夫身。<font color="#3366CC">菑，古灾字。夫，音扶。拂，逆也。好善而恶恶，人之性也；至于拂人之性，则不仁之甚者也。自秦誓至此，又皆以申言好恶公私之极，以明上文所引南山有台、节南山之意。</font>是故君子有大道，必忠信以得之，骄泰以失之。<font color="#3366CC">君子，以位言之。道，谓居其位而修己治人之术。发己自尽为忠，循物无违谓信。骄者矜高，泰者侈肆。此因上所引文王、康诰之意而言。章内三言得失，而语益加切，盖至此而天理存亡之几决矣。</font>生财有大道，生之者众，食之者寡，为之者疾，用之者舒，则财恒足矣。<font color="#3366CC">恒，胡登反。吕氏曰：&quot;国无游民，则生者众矣；朝无幸位，则食者寡矣；不夺农时，则为之疾矣；量入为出，则用之舒矣。愚按：此因有土有财而言，以明足国之道在乎务本而节b，非必外本内末而后财可聚也。自此以至终篇，皆一意也。</font>仁者以财发身，不仁者以身发财。<font color="#3366CC">发，犹起也。仁者散财以得民，不仁者亡身以殖货。</font>未有上好仁而下不好义者也，未有好义其事不终者也，未有府库财非其财者也。<font color="#3366CC">上好仁以爱其下，则下好义以忠其上；所以事必有终，而府库之财无悖出之患也。</font>孟献子曰：&quot;畜马乘不察于鸡豚，伐冰之家不畜牛羊，百乘之家不畜聚敛之臣，与其有聚敛之臣，宁有盗臣。&quot;此谓国不以利为利，以义为利也。<font color="#3366CC">畜，许六反。乘、敛，并去声。孟献子，鲁之贤大夫仲孙蔑也。畜马乘，士初试为大夫者也。伐冰之家，卿大夫以上，丧祭用冰者也。百乘之家，有采地者也。君子宁亡己之财，而不忍伤民之力；故宁有盗臣，而不畜聚敛之臣。此谓以下，释献子之言也。</font>长国家而务财用者，必自小人矣。彼为善之，小人之使为国家，菑害并至。虽有善者，亦无如之何矣！此谓国不以利为利，以义为利也。<font color="#3366CC">长，上声。&quot;彼为善之&quot;，此句上下，疑有阙文误字。自，由也，言由小人导之也。此一节，深明以利为利之害，而重言以结之，其丁宁之意切矣。</font></p>
            </td>
          </tr>
        </table>
        <p>&nbsp;</p>
        <table width="463" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='21.htm'>上一章</a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='23.htm'>下一章</a></div>
                  </td>
                </tr>
              </table>
              <p align=center>□ 作者：朱熹 
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a>
              <p align=center>&nbsp; 
            </td>
          </tr>
        </table>
      </td>
    </tr>
  </table>
  <table border="0" cellpadding="0" cellspacing="0" width="776" background="bbg.gif">
    <tr valign="top">
      <td width="55"><img src="b1.gif" width="55" height="18" border="0"></td>
      <td width="699"></td>
      <td width="22"><img src="b2.gif" width="22" height="18" border="0"></td>
    </tr>
  </table>
  
</div>
</body>

</html>

