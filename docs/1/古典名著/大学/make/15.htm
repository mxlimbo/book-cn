<html>
<head>
<title>右传之二章</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body bgcolor="#ffffff" leftmargin="0" topmargin="0" marginwidth="0" marginheight="0">
<div align="center">
  <table border="0" cellpadding="0" cellspacing="0" width="776">
    <tr valign="top">
      <td><img src="top1.jpg" width="55" height="105" border="0"></td>
      <td><img src="top2.jpg" width="721" height="105" border="0"></td>
    </tr>
  </table>
  <table border="0" cellpadding="0" cellspacing="0" width="776" background="tablebg.gif">
    <tr> 
      <td rowspan="2" width="55" valign="top">
        <table width="55" border="0" cellspacing="0" cellpadding="0" height="327">
          <tr> 
            <td width="18" rowspan="3"><img src="ll.gif" width="18" height="321" border="0"></td>
            <td align="center" valign="top"><a href="content.htm"><img src="return.gif" width="26" height="90" border="0"></a><br><img src="l1.gif" width="26" height="23" border="0"></td>
            <td width="11" rowspan="3"><img src="lr.gif" width="11" height="321" border="0"></td>
          </tr>
          <tr> 
            <td align="center" valign="bottom" height="117"><a href="14.htm"><img src="last.gif" width="26" height="94" border="0"></a><br><img src="l2.gif" width="26" height="23" border="0"></td>
          </tr>
          <tr> 
            <td align="center" valign="top" height="91"><a href="16.htm"><img src="next.gif" width="26" height="91" border="0"></a></td>
          </tr>
          <tr> 
            <td colspan="3" height="6"><img  src="l3.gif" width="55" height="6" border="0"></td>
          </tr>
        </table>
      </td>
      <td width="129" valign="top"><img src="top3.jpg" width="129" height="74" border="0"></td>
      <td align="center" width="453"> 
        <p align="center" class="h">右传之二章</p>
      </td>
      <td width="139" align="right" valign="top"><img src="top4.jpg" width="139" height="74" border="0"></td>
      <td rowspan="2" width="22" valign="top"><img src="top6.jpg" width="22" height="117" border="0"></td>
    </tr>
    <tr valign="top"> 
      <td colspan="3" align="center" background="top5.jpg"> <br>
        <table width="600" border="0" cellspacing="0" cellpadding="0" align="center">
          <tr> 
            <td>　　右传之二章。释新民。
              <p>　　诗云：&quot;邦畿千里，惟民所止。&quot;<font color="#3366CC">诗商颂玄鸟之篇。邦畿，王者之都也。止，居也，言物各有所当止之处也。</font>诗云：&quot;缗蛮黄鸟，止于丘隅。&quot;子曰：&quot;于止，知其所止，可以人而不如鸟乎！&quot;<font color="#3366CC">缗，诗作绵。诗小雅绵蛮之篇。缗蛮，鸟声。丘隅，岑蔚之处。子曰以下，孔子说诗之辞。言人当知所当止之处也。</font>诗云：&quot;穆穆文王，于缉熙敬止！&quot;为人君，止于仁；为人臣，止于敬；为人子，止于孝；为人父，止于慈；与国人交，止于信。<font color="#3366CC">于缉之于，音乌。诗文王之篇。穆穆，深远之意。于，叹美辞。缉，继续也。熙，光明也。敬止，言其无不敬而安所止也。引此而言圣人之止，无非至善。五者乃其目之大者也。学者于此，究其精微之蕴，而又推类以尽其余，则于天下之事，皆有以知其所止而无疑矣。</font>诗云：&quot;瞻彼淇澳，菉竹猗猗。有斐君子，如切如磋，如琢如磨。瑟兮僩兮，赫兮喧兮。有斐君子，终不可諠兮！&quot;如切如磋者，道学也；如琢如磨者，自修也；瑟兮僩兮者，恂栗也；赫兮喧兮者，威仪也；有斐君子，终不可諠兮者，道盛德至善，民之不能忘也。澳，于六反。菉，诗作绿。猗，协韵音阿。僩，下版反。喧，诗作咺，諠，诗作谖；并况晚反。恂，郑氏读作峻。诗卫风淇澳之篇。淇，水名。<font color="#3366CC">澳，隈也。猗猗，美盛貌。兴也。斐，文貌。切以刀锯，琢以椎凿，皆裁物使成形质也。磋以鑢钖，磨以沙石，皆治物使其滑泽也。治骨角者，既切而复磋之。治玉石者，既琢而复磨之。皆言其治之有绪，而益致其精也。瑟，严密之貌。僩，武毅之貌。赫喧，宣着盛大之貌。諠，忘也。道，言也。学，谓讲习讨论之事，自修者，省察克治之功。恂栗，战惧也。威，可畏也。仪，可象也。引诗而释之，以明明明德者之止于至善。道学自修，言其所以得之之由。恂栗、威仪，言其德容表里之盛。卒乃指其实而叹美之也。</font>诗云：&quot;于戏前王不忘！&quot;君子贤其贤而亲其亲，小人乐其乐而利其利，此以没世不忘也。<font color="#3366CC">于戏，音呜呼。乐，音洛。诗周颂烈文之篇。于戏，叹辞。前王，谓文、武也。君子，谓其后贤后王。小人，谓后民也。此言前王所以新民者止于至善，能使天下后世无一物不得其所，所以既没世而人思慕之，愈久而不忘也。此两节咏叹淫泆，其味深长，当熟玩之。</font></p>
            </td>
          </tr>
        </table>
        <p>&nbsp;</p>
        <table width="463" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='14.htm'>上一章</a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='16.htm'>下一章</a></div>
                  </td>
                </tr>
              </table>
              <p align=center>□ 作者：朱熹 
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a>
              <p align=center>&nbsp; 
            </td>
          </tr>
        </table>
      </td>
    </tr>
  </table>
  <table border="0" cellpadding="0" cellspacing="0" width="776" background="bbg.gif">
    <tr valign="top">
      <td width="55"><img src="b1.gif" width="55" height="18" border="0"></td>
      <td width="699"></td>
      <td width="22"><img src="b2.gif" width="22" height="18" border="0"></td>
    </tr>
  </table>
  
</div>
</body>

</html>

