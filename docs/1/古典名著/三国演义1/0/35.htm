<html>
<head>
<title>第三十五回 	玄德南漳逢隐沧　单福新野遇英主</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#000000" leftmargin="0" topmargin="0" marginwidth="0" marginheight="0">
<table width="776" border="0" cellspacing="0" cellpadding="0" height="15" align="center">
  <tr> 
    <td height="15"><img src="topline.gif" width="776" height="15"></td>
  </tr>
</table>
<table width="776" border="0" cellspacing="0" cellpadding="0" align="center">
  <tr>
    <td valign="top" align="center" bgcolor="#6F6746"> 
      <table width="520" cellspacing="0" cellpadding="0" align="center">
        <tr> 
          <td> 
            <p>&nbsp;</p>
            <p align="center" class="h">第三十五回</p>
            <p align="center" class="h">玄德南漳逢隐沧　单福新野遇英主</p>
          </td>
        </tr>
      </table>
      <br><table width="520" border="0" cellspacing="0" cellpadding="0">
        <tr> 
          <td>　　却说蔡瑁方欲回城，赵云引军赶出城来。原来赵云正饮酒间，忽见人马动，急入内观之，席上不见了玄德。云大惊，出投馆舍，听得人说：&quot;蔡瑁引军望西赶去了。&quot;云火急绰枪上马，引着原带来三百军，奔出西门，正迎着蔡瑁，急问曰：&quot;吾主何在？&quot;瑁曰：&quot;使君逃席而去，不知何往。&quot;赵云是谨细之人，不肯造次，即策马前行。遥望大溪，别无去路，乃复回马，喝问蔡瑁曰：&quot;汝请吾主赴宴，何故引着军马追来？&quot;瑁曰：&quot;九郡四十二州县官僚俱在此，吾为上将，岂可不防护？&quot;云曰：&quot;汝逼吾主何去了？&quot;瑁曰：&quot;闻使君匹马出西门，到此却又不见。&quot;云惊疑不定，直来溪边看时，只见隔岸一带水迹。云暗忖曰：&quot;难道连马跳过了溪去？&quot;令三百军四散观望，并不见踪迹。云再回马时，蔡瑁已入城去了。云乃拿守门军士追问，皆说：&quot;刘使君飞马出西门而去。&quot;云再欲入城？又恐有埋伏，遂急引军归新野。 
            <p>　　却说玄德跃马过溪，似醉如痴，想：&quot;此阔涧一跃而过，岂非天意！&quot;迤逦望南漳策马而行，日将沉西。正行之间，见一牧童跨于牛背上，口吹短笛而来。玄德叹曰：&quot;吾不如也！&quot;遂立马观之。牧童亦停牛罢笛，熟视玄德，曰：&quot;将军莫非破黄巾刘玄德否？&quot;玄德惊问曰：&quot;汝乃村僻小童，何以知吾姓字！&quot;牧童曰：&quot;我本不知，因常侍师父，有客到日，多曾说有一刘玄德，身长七尺五寸，垂手过膝，目能自顾其耳，乃当世之英雌，今观将军如此模样，想必是也。&quot;玄德曰：&quot;汝师何人也？&quot;牧童曰：&quot;吾师覆姓司马，名徽，字德操，颍川人也。道号水镜先生。&quot;玄德曰：&quot;汝师与谁为友？&quot;小童曰：&quot;与襄阳庞德公、庞统为友。&quot;玄德曰：&quot;庞德公乃庞统何人？&quot;童子曰：&quot;叔侄也。庞德公字山民，长俺师父十岁；庞统字士元，少俺师父五岁。一日，我师父在树上采桑，适庞统来相访，坐于树下，共相议论，终日不倦。吾师甚爱庞统，呼之为弟。&quot;玄德曰：&quot;汝师今居何处？&quot;牧童遥指曰：&quot;前面林中，便是庄院。&quot;玄德曰：&quot;吾正是刘玄德。汝可引我去拜见你师父。&quot;</p>
            <p>　　童子便引玄德，行二里余，到庄前下马，入至中门，忽闻琴声甚美。玄德教童子且休通报，侧耳听之。琴声忽住而不弹。一人笑而出曰：&quot;琴韵清幽，音中忽起高抗之调。必有英雄窃听。&quot;童子指谓玄德曰：&quot;此即吾师水镜先生也。&quot;玄德视其人，松形鹤骨，器宇不凡。慌忙进前施礼，衣襟尚湿。水镜曰：&quot;公今日幸免大难！&quot;玄德惊讶不已。小童曰：&quot;此刘玄德也。&quot;水镜请入草堂，分宾主坐定。玄德见架上满堆书卷，窗外盛栽松竹，横琴于石床之上，清气飘然。水镜问曰：&quot;明公何来？&quot;玄德曰：&quot;偶尔经由此地，因小童相指，得拜尊颜，不胜万幸！&quot;水镜笑曰：&quot;公不必隐讳。公今必逃难至此。&quot;玄德遂以襄阳一事告之。水镜曰：&quot;吾观公气色，已知之矣。&quot;因问玄德曰：&quot;吾久闻明公大名，何故至今犹落魄不偶耶？&quot;玄德曰：&quot;命途多蹇，所以至此。&quot;水镜曰：&quot;不然。盖因将军左右不得其人耳。&quot;玄德曰：&quot;备虽不才，文有孙乾、糜竺、简雍之辈，武有关、张、赵云之流，竭忠辅相，颇赖其力。&quot;水镜曰：&quot;关、张、赵云，皆万人敌，惜无善用之之人。若孙乾、糜竺辈，乃白面书生，非经纶济世之才也。&quot;玄德曰：&quot;备亦尝侧身以求山谷之遗贤，奈未遇其人何！&quot;水镜曰：&quot;岂不闻孔子云十室之邑必有忠信，何谓无人？&quot;玄德曰：&quot;备愚昧不识，愿赐指教。&quot;水镜曰：&quot;公闻荆襄诸郡小儿谣言乎？其谣曰：八九年间始欲衰，至十三年无孑遗。到头天命有所归，泥中蟠龙向天飞。此谣始于建安初：建安八年，刘景升丧却前妻，便生家乱，此所谓始欲衰也；无孑遗者，不久则景升将逝，文武零落无孑遗矣；天命有归，龙向天飞，盖应在将军也。&quot;玄德闻言惊谢曰：&quot;备安敢当此！&quot;水镜曰：&quot;今天下之奇才，尽在于此，公当往求之。&quot;玄德急问曰：&quot;奇才安在？果系何人？&quot;水镜曰：&quot;伏龙、凤雏，两人得一，可安天下。&quot;玄德曰：&quot;伏龙、凤雏何人也？&quot;水镜抚掌大笑曰：&quot;好！好！&quot;玄德再问时，水镜曰：&quot;天色已晚，将军可于此暂宿一宵，明日当言之。&quot;即命小童具饮馔相待，马牵入后院喂养。</p>
            <p>　　玄德饮膳毕，即宿于草堂之侧。玄德因思水镜之言，寝不成寐。约至更深，忽听一人叩门而入，水镜曰：&quot;元直何来？&quot;玄德起床密听之，闻其人答曰：&quot;久闻刘景升善善恶恶，特往谒之。及至相见，徒有虚名，盖善善而不能用，恶恶而不能去者也。故遗书别之，而来至此。&quot;水镜曰：&quot;公怀王佐之才，宜择人而事，奈何轻身往见景升乎？且英雄豪杰，只在眼前，公自不识耳。&quot;其人曰：&quot;先生之言是也。&quot;玄德闻之大喜，暗忖此人必是伏龙、凤雏，即欲出见，又恐造次。候至天晓，玄德求见水镜，问曰：&quot;昨夜来者是谁？&quot;水镜曰：&quot;此吾友也。&quot;玄德求与相见。水镜曰：&quot;此人欲往投明主，已到他处去了。&quot;玄德请问其姓名。水镜笑曰：&quot;好！好！&quot;玄德再问：&quot;伏龙、凤雏，果系何人？&quot;水镜亦只笑曰：&quot;好！好！&quot;玄德拜请水镜出山相助，同扶汉室。水镜曰：&quot;山野闲散之人，不堪世用。自有胜吾十倍者来助公，公宜访之。&quot;正谈论间，忽闻庄外人喊马嘶，小童来报：&quot;有一将军，引数百人到庄来也。&quot;玄德大惊，急出视之，乃赵云也。玄德大喜。云下马入见曰：&quot;某夜来回县，寻不见主公，连夜跟问到此。主公可作速回县。只恐有人来县中厮杀。&quot;玄德辞了水镜，与赵云上马，投新野来。行不数里，一彪人马来到，视之，乃云长、翼德也。相见大喜。玄德诉说跃马檀溪之事，共相嗟讶。到县中，与孙乾等商议。乾曰：&quot;可先致书于景升，诉告此事。&quot;玄德从其言，即令孙乾赍书至荆州。刘表唤入问曰：&quot;吾请玄德襄阳赴会，缘何逃席而去？&quot;孙乾呈上书札，具言蔡瑁设谋相害，赖跃马檀溪得脱。表大怒，急唤蔡瑁责骂曰：&quot;汝焉敢害吾弟！&quot;命推出斩之。蔡夫人出，哭求免死，表怒犹未息。孙乾告曰：&quot;若杀蔡瑁，恐皇叔不能安居于此矣。&quot;表乃责而释之，使长子刘琦同孙乾至玄德处请罪。</p>
            <p>　　琦奉命赴新野，玄德接着，设宴相待。酒酣，琦忽然堕泪。玄德问其故。琦曰：&quot;继母蔡氏，常怀谋害之心；侄无计免祸，幸叔父指教。&quot;玄德劝以小心尽孝，自然无祸。次日，琦泣别。玄德乘马送琦出郭，因指马谓琦曰：&quot;若非此马，吾已为泉下之人矣。&quot;琦曰：&quot;此非马之力，乃叔父之洪福也。&quot;说罢。相别。刘琦涕泣而去。</p>
            <p>　　玄德回马入城，忽见市上一人，葛巾布袍，皂绦乌履，长歌而来。歌曰：</p>
            <blockquote> 
              <blockquote>
                <p>天地反覆兮，火欲殂；<br>
                  大厦将崩兮，一木难扶。<br>
                  山谷有贤兮，欲投明主；<br>
                  明主求贤兮，却不知吾。</p>
              </blockquote>
            </blockquote>
            <p>玄德闻歌，暗思：&quot;此人莫非水镜所言伏龙、凤雏乎？&quot;遂下马相见，邀入县衙。问其姓名，答曰：&quot;某乃颍上人也，姓单，名福。久闻使君纳士招贤，欲来投托，未敢辄造；故行歌于市，以动尊听耳。&quot;玄德大喜，待为上宾。单福曰：&quot;适使君所乘之马，再乞一观。&quot;玄德命去鞍牵于堂下。单福曰：&quot;此非的卢马乎？虽是千里马，却只妨主，不可乘也。&quot;玄德曰：&quot;已应之矣。&quot;遂具言跃檀溪之事。福曰：&quot;此乃救主，非妨主也；终必妨一主。某有一法可禳。玄德曰：&quot;愿闻禳法。&quot;福曰：&quot;公意中有仇怨之人，可将此马赐之；待妨过了此人，然后乘之，自然无事。&quot;玄德闻言变色曰：&quot;公初至此，不教吾以正道，便教作利己妨人之事，备不敢闻教。&quot;福笑谢曰：&quot;向闻使君仁德，未敢便信，故以此言相试耳。&quot;玄德亦改容起谢曰：&quot;备安能有仁德及人，惟先生教之。&quot;福曰：&quot;吾自颍上来此，闻新野之人歌曰'新野牧，刘皇叔；自到此，民丰足。'可见使君之仁德及人也。&quot;玄德乃拜单福为军师，调练本部人马。</p>
            <p>　　却说曹操自冀州回许都，常有取荆州之意，特差曹仁、李典并降将吕旷、吕翔等领兵三万，屯樊城，虎视荆襄，就探看虚实。时吕旷、吕翔禀曹仁曰：&quot;今刘备屯兵新野，招军买马，积草储粮，其志不小，不可不早图之。吾二人自降丞相之后，未有寸功，愿请精兵五千，取刘备之头，以献丞相。&quot;曹仁大喜，与二吕兵五千，前往新野厮杀。</p>
            <p>　　探马飞报玄德。玄德请单福商议。福曰：&quot;既有敌兵，不可令其入境。可使关公引一军从左而出，以敌来军中路；张飞引一军从右而出，以敌来军后路；公自引赵云出兵前路相迎：敌可破矣。&quot;玄德从其言，即差关、张二人去讫；然后与单福、赵云等，共引二千人马出关相迎。</p>
            <p>　　行不数里，只见山后尘头大起，吕旷、吕翔引军来到。两边各射住阵角。玄德出马于旗门下，大呼曰：&quot;来者何人，敢犯吾境？&quot;吕旷出马曰：&quot;吾乃大将吕旷也。奉丞相命，特来擒汝！&quot;玄德大怒，使赵云出马。二将交战，不数合，赵云一枪刺吕旷于马下。玄德麾军掩杀，吕翔抵敌不住，引军便走。正行间，路傍一军突出，为首大将，乃关云长也；冲杀一阵，吕翔折兵大半，夺路走脱。行不到十里，又一军拦住去路，为首大将，挺矛大叫：&quot;张翼德在此！&quot;直取吕翔。翔措手不及，被张飞一矛刺中，翻身落马而死。余众四散奔走。玄德合军追赶，大半多被擒获。玄德班师回县，重待单富，稿赏三军。</p>
            <p>　　却说败军回见曹仁，报说：&quot;二吕被杀，军士多被活捉。&quot;曹仁大惊，与李典商议。典曰：&quot;二将欺敌而亡，今只宜按兵不动，申报丞相，起大兵来征剿，乃为上策。&quot;仁曰：&quot;不然。今二将阵亡，死折许多军马，此仇不可不急报。量新野弹丸之地，何劳丞相大军？&quot;典曰：&quot;刘备人杰也，不可轻视。&quot;仁曰：&quot;公何怯也！&quot;典曰：&quot;兵法云知彼知己，百战百胜。某非怯战，但恐不能必胜耳。&quot;仁怒曰：&quot;公怀二心耶？吾必欲生擒刘备！&quot;典曰：&quot;将军若去，某守樊城。&quot;仁曰：&quot;汝若不同去，真怀二心矣！&quot;典不得已，只得与曹仁点起二万五千军马，渡河投新野而来。正是：偏裨既有舆尸辱，主将重兴雪耻兵。未知胜负何如，且听下文分解。</p>
          </td>
        </tr>
      </table>
      <p>&nbsp;</p><table width="520" border="0" cellspacing="0" cellpadding="0">
        <tr>
          <td><table border=0 align=center>
              <tr> 
                <td width=101 height="21"> <div align="center"><a href='34.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='36.htm'>下一页 </a></div>
                </td>
              </tr>
            </table>
            <p align=center>作者：罗贯中 
            <hr width=90%>
            <p align=center>本书由“<a href="http://www.eshunet.com/">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com/">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
    <td width="170" background="sidebg.gif" valign="top" align="right">
      <table border="0" cellpadding="0" cellspacing="0" width="128">
        <tr valign="top"> 
          <td colspan="2" height="127">&nbsp;</td>
          <td rowspan="3" width="70"><img name="title" src="title.gif" width="69" height="205" border="0"></td>
          <td rowspan="6" width="26" height="388">&nbsp;</td>
        </tr>
        <tr valign="top"> 
          <td width="20"><a href="content.htm"><img name="top" src="top.gif" width="20" height="54" border="0"></a></td>
          <td rowspan="5" width="12" height="211">&nbsp;</td>
        </tr>
        <tr valign="top"> 
          <td width="20" height="24">&nbsp;</td>
        </tr>
        <tr valign="top"> 
          <td width="20"><a href="34.htm"><img name="last" src="last.gif" width="20" height="54" border="0"></a></td>
          <td rowspan="3" width="70" height="133">&nbsp;</td>
        </tr>
        <tr valign="top"> 
          <td width="20" height="25">&nbsp;</td>
        </tr>
        <tr valign="top"> 
          <td width="20"><a href="36.htm"><img name="next" src="next.gif" width="20" height="54" border="0"></a></td>
        </tr>
      </table>
    </td>
  </tr>
</table>
</body>
</html>
