<html>
<head>
<title>第二十九回 	小霸王怒斩于吉　碧眼儿坐领江东</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#000000" leftmargin="0" topmargin="0" marginwidth="0" marginheight="0">
<table width="776" border="0" cellspacing="0" cellpadding="0" height="15" align="center">
  <tr> 
    <td height="15"><img src="topline.gif" width="776" height="15"></td>
  </tr>
</table>
<table width="776" border="0" cellspacing="0" cellpadding="0" align="center">
  <tr>
    <td valign="top" align="center" bgcolor="#6F6746"> 
      <table width="520" cellspacing="0" cellpadding="0" align="center">
        <tr> 
          <td> 
            <p>&nbsp;</p>
            <p align="center" class="h">第二十九回</p>
            <p align="center" class="h">小霸王怒斩于吉　碧眼儿坐领江东</p>
          </td>
        </tr>
      </table>
      <br><table width="520" border="0" cellspacing="0" cellpadding="0">
        <tr> 
          <td> 
            <p>　　却说孙策自霸江东，兵精粮足。建安四年，袭取庐江，败刘勋，使虞翻驰檄豫章，豫章太守华歆投降。自此声势大振，乃遣张纮往许昌上表献捷。曹操知孙策强盛，叹曰：&quot;狮儿难与争锋也！&quot;遂以曹仁之女许配孙策幼弟孙匡，两家结婚。留张纮在许昌。孙策求为大司马，曹操不许。策恨之，常有袭许都之心。于是吴郡太守许贡，乃暗遣使赴许都上书于曹操。其略曰：</p>
            <blockquote> 
              <blockquote> 
                <p>&quot;孙策骁勇，与项籍相似。朝廷宜外示荣宠，召在京师；不可使居外镇，以为后患。&quot;</p>
              </blockquote>
            </blockquote>
            <p>使者赍书渡江，被防江将士所获，解赴孙策处。策观书大怒，斩其使，遣人假意请许贡议事。贡至，策出书示之，叱曰：&quot;汝欲送我于死地耶！&quot;命武士绞杀之。贡家属皆逃散。有家客三人，欲为许贡报仇，恨无其便。一日，孙策引军会猎于丹徒之西山，赶起一大鹿，策纵马上山逐之。正赶之间，只见树林之内有三个人持枪带弓面立。策勒马问曰：&quot;汝等何人？&quot;答曰：&quot;乃韩当军士也。在此射鹿。&quot;策方举辔欲行，一人拈枪望策左腿便刺。策大惊，急取佩剑从马上砍去，剑刃忽坠，止存剑靶在手。一人早拈弓搭箭射来，正中孙策面颊。策就拔面上箭，取弓回射放箭之人，应弦面倒。那二人举枪向孙策乱搠，大叫曰：&quot;我等是许贡家客，特来为主人报仇！&quot;策别无器械，只以弓拒之，且拒且走。二人死战不退。策身被数枪，马亦带伤。正危急之时，程普引数人至。孙策大叫：&quot;杀贼！&quot;程普引众齐上，将许贡家客砍为肉泥。看孙策时，血流满面，被伤至重，乃以刀割抱，裹其伤处，救回吴会养病。后人有诗赞许家三客曰：</p>
            <blockquote> 
              <blockquote> 
                <p>孙郎智勇冠江湄，<br>
                  射猎山中受困危。<br>
                  许客三人能死义，<br>
                  杀身豫让未为奇。</p>
              </blockquote>
            </blockquote>
            <p> 却说孙策受伤而回，使人寻请华伦医治。不想华佗已往中原去了，止有徒弟在吴，命其治疗。其徒曰：&quot;箭头有药，毒已入骨。须静养百日，方可无虞。若怒气冲激，其疮难治。&quot;孙策为人最是性急，恨不得即日便愈。将息到二十余日，忽闻张纮有使者自许昌回，策唤问之。使者曰：&quot;曹操甚惧主公；其帐下谋士，亦俱敬服；惟有郭嘉不服。&quot;策曰：&quot;郭嘉曾有何说？&quot;使者不敢言。策怒，固问之。使者只得从实告曰：&quot;郭嘉曾对曹操言主公不足惧也：轻而无备，性急少谋，乃匹夫之勇耳，他日必死于小人之手。&quot;策闻言，大怒曰：&quot;匹夫安敢料吾！吾誓取许昌！&quot;遂不待疮愈，便欲商议出兵。张昭谏曰：&quot;医者戒主公百日休动，今何因一时之忿，自轻万金之躯？&quot;正话间，忽报袁绍遣使陈震至。策唤入问之。震具言袁绍欲结东吴为外应，共攻曹操。策大喜，即日会诸将于城楼上，设宴款待陈震。饮酒之间，忽见诸将互相耳语，纷纷下楼。策怪问何故，左右曰：&quot;有于神仙者，今从楼下过，诸将欲往拜之耳。&quot;策起身凭栏观之，见一道人，身披鹤氅，手携藜杖，立于当道，百姓俱焚香伏道而拜。策怒曰：&quot;是何妖人？快与我擒来！&quot;左右告曰：&quot;此人姓于，名吉，寓居东方，往来吴会，普施符水，救人万病，无有不验。当世呼为神仙，未可轻渎。&quot;策愈怒，喝令：&quot;速速擒来！违者斩！&quot; 
            </p>
            <p>　　左右不得已，只得下楼，拥于吉至楼上。策叱曰：&quot;狂道怎敢煽惑人心！&quot;于吉曰：&quot;贫道乃琅琊宫道士，顺帝时曾入山采药，得神书于阳曲泉水上，号曰《太平青领道》，凡百余卷，皆治人疾病方术。贫道得之，惟务代天宣化，普救万人，未曾取人毫厘之物，安得煽惑人心？&quot;策曰：&quot;汝毫不取人，衣服饮食，从何而得？汝即黄巾张角之流，今若不诛，必为后患！&quot;叱左右斩之。张昭谏曰：&quot;于道人在江东数十年，并无过犯，不可杀害。&quot;策曰：&quot;此等妖人，君杀之，何异屠猪狗！&quot;众官皆苦谏，陈震亦劝。策怒未息，命且囚于狱中。众官俱散。陈震自归馆驿安歇。孙策归府，早有内侍传说此事与策母吴太夫人知道。夫人唤孙策入后堂，谓曰：&quot;吾闻汝将于神仙下于缧绁。此人多曾医人疾病，军民敬仰，不可加害。&quot;策曰：&quot;此乃妖人，能以妖术惑众，不可不除！&quot;夫人再三劝解。策曰：&quot;母亲勿听外人妄言，儿自有区处。乃出唤狱吏取于吉来问。原来狱吏皆敬信于吉，吉在狱中时，尽去其枷锁；及策唤取，方带枷锁而出。策访知大怒，痛责狱吏，仍将于吉械系下狱。张昭等数十人，连名作状，拜求孙策，乞保于神仙。策曰：&quot;公等皆读书人，何不达理？昔交州刺史张津，听信邪教，鼓瑟焚香，常以红帕裹头，自称可助出军之威，后竟为敌军所杀。此等事甚无益，诸君自未悟耳。吾欲杀于吉，正思禁邪觉迷也。&quot;</p>
            <p>　　吕范曰：&quot;某素知于道人能祈风祷雨。方今天旱，何不令其祈雨以赎罪？&quot;策曰：&quot;吾且看此妖人若何。&quot;遂命于狱中取出于吉，开其枷锁，令登坛求雨。吉领命，即沐浴更衣，取绳自缚于烈日之中。百姓观者，填街塞巷。于吉谓众人曰：&quot;吾求三尺甘霖，以救万民，然我终不免一死。&quot;众人曰：&quot;若有灵验，主公必然敬服。&quot;于吉曰：&quot;气数至此，恐不能逃。&quot;少顷，孙策亲至坛中下令：&quot;若午时无雨，即焚死于吉。&quot;先令人堆积干柴伺候。将及午时，狂风骤起。风过处，四下阴云渐合。策曰：&quot;时已近午，空有阴云，而无甘雨，正是妖人！&quot;叱左右将于吉扛上柴堆，四下举火，焰随风起。忽见黑烟一道，冲上空中，一声响□，雷电齐发，大雨如注。顷刻之间，街市成河，溪涧皆满，足有三尺甘雨。于吉仰卧于柴堆之上，大喝一声，云收雨住，复见太阳。于是众官及百姓，共将于吉扶下柴堆，解去绳索，再拜称谢。孙策见官民俱罗拜于水中，不顾衣服，乃勃然大怒，叱曰：&quot;晴雨乃天地之定数，妖人偶乘其便，你等何得如此惑乱！&quot;掣宝剑令左右速斩于吉。众官力谏，策怒曰：&quot;尔等皆欲从于吉造反耶！&quot;众官乃不敢复言。策叱武士将于吉一刀斩头落地。只见一道青气，投东北去了。策命将其尸号令于市，以正妖妄之罪。</p>
            <p>　　是夜风雨交作，及晓，不见了于吉尸首。守尸军士报知孙策。策怒，欲杀守尸军士。忽见一人，从堂前徐步而来，视之，却是于吉。策大怒，正欲拔剑斫之，忽然昏倒于地。左右急救入卧内，半晌方苏。吴太夫人来视疾，谓策曰：&quot;吾儿屈杀神仙，故招此祸。&quot;策笑曰：&quot;儿自幼随父出征，杀人如麻，何曾有为祸之理？今杀妖人，正绝大祸，安得反为我祸？&quot;夫人曰：&quot;因汝不信，以致如此；今可作好事以禳之。&quot;策曰：&quot;吾命在天，妖人决不能为祸。何必禳耶！&quot;夫人料劝不信，乃自令左右暗修善事禳解。是夜二更，策卧于内宅，忽然阴风骤起，灯灭而复明。灯影之下，见于吉立于床前。策大喝曰：&quot;吾平生誓诛妖妄，以靖天下！汝既为阴鬼，何敢近我！&quot;取床头剑掷之，忽然不见。吴太夫人闻之，转生忧闷。策乃扶病强行，以宽母心。母谓策曰：&quot;圣人云：'鬼神之为德，其盛矣乎！'又云：'祷尔于上下神?。'鬼神之事，不可不信。汝屈杀于先生，岂无报应？吾已令人设醮于郡之玉清观内，汝可亲往拜祷，自然安妥。&quot;</p>
            <p>　　策不敢违母命，只得勉强乘轿至玉清观。道士接入，请策焚香，策焚香而不谢。忽香炉中烟起不散，结成一座华盖，上面端坐着于吉。策怒，唾骂之；走离殿宇，又见于吉立于殿门首，怒目视策。策顾左右曰：&quot;汝等见妖鬼否？&quot;左右皆云未见。策愈怒，拔佩剑望于吉掷去，一人中剑而倒。众视之，乃前日动手杀于吉之小卒，被剑斫入脑袋，七窍流血而死。策命扛出葬之。比及出观，又见于吉走入观门来。策曰：&quot;此观亦藏妖之所也！&quot;遂坐于观前，命武士五百人拆毁之。武士方上屋揭瓦，却见于吉立于屋上，飞瓦掷地。策大怒，传令逐出本观道士，放火烧毁殿宇。火起处，又见于吉立于火光之中。策怒归府，又见于吉立于府门前。策乃不入府，随点起三军，出城外下寨，传唤众将商议，欲起兵助袁绍夹攻曹操。众将俱曰：&quot;主公玉体违和，未可轻动。且待平愈，出兵未迟。&quot;是夜孙策宿于寨内，又见于吉披发而来。策于帐中叱喝不绝。次日，吴太夫人传命，召策回府。策乃归见其母。夫人见策形容憔悴，泣曰：&quot;儿失形矣！&quot;策即引镜自照，果见形容十分瘦损，不觉失惊，顾左右曰：&quot;吾奈何憔悴至此耶！&quot;言未已，忽见于吉立于镜中。策拍镜大叫一声，金疮迸裂，昏绝于地。夫人令扶入卧内。须臾苏醒，自叹曰：&quot;吾不能复生矣！&quot;</p>
            <p>　　随召张昭等诸人，及弟孙权，至卧榻前，嘱付曰：&quot;天下方乱，以吴越之众，三江之固，大可有为。子布等幸善相吾弟。&quot;乃取印绶与孙权曰：&quot;若举江东之众，决机于两阵之间，与天下争衡，卿不如我；举贤任能，使各尽力以保江东，我不如卿。卿宜念父兄创业之艰难，善自图之！&quot;权大哭，拜受印绶。策告母曰：&quot;儿天年已尽，不能奉慈母。今将印绶付弟，望母朝夕训之。父兄旧人，慎勿轻怠。&quot;母哭曰：&quot;恐汝弟年幼，不能任大事，当复如何？&quot;策曰：&quot;弟才胜儿十倍，足当大任。倘内事不决，可问张昭；外事不决，可问周瑜。恨周瑜不在此，不得面嘱之也！&quot;又唤诸弟嘱曰：&quot;吾死之后，汝等并辅仲谋。宗族中敢有生异心者，众共诛之；骨肉为逆，不得入祖坟安葬。&quot;诸弟泣受命。又唤妻乔夫人谓曰：&quot;吾与汝不幸中途相分，汝须孝养尊姑。早晚汝妹入见，可嘱其转致周郎，尽心辅佐吾弟，休负我平日相知之雅。&quot;言讫，瞑目而逝。年止二十六岁。后人有诗赞曰：</p>
            <blockquote> 
              <blockquote>
                <p>独战东南地，人称小霸王。<br>
                  运筹如虎踞，决策似鹰扬。<br>
                  威镇三江靖，名闻四海香。<br>
                  临终遗大事，专意属周郎。</p>
              </blockquote>
            </blockquote>
            <p>　　孙策既死，孙权哭倒于床前。张昭曰：&quot;此非将军哭时也。宜一面治丧事，一面理军国大事。&quot;权乃收泪。张昭令孙静理会丧事，请孙权出堂，受众文武谒贺。孙权生得方颐大口，碧眼紫髯。昔汉使刘琬入吴，见孙家诸昆仲，因语人曰：&quot;吾遍观孙氏兄弟，虽各才气秀达，然皆禄祚不终。惟仲谋形貌奇伟，骨格非常，乃大贵之表，又亨高寿，众皆不及也。&quot;</p>
            <p>　　且说当时孙权承孙策遗命，掌江东之事。经理未定，人报周瑜自巴丘提兵回吴。权曰：&quot;公瑾已回，吾无忧矣。&quot;原来周瑜守御巴丘。闻知孙策中箭被伤，因此回来问候；将至吴郡，闻策已亡，故星夜来奔丧。当下周瑜哭拜于孙策灵柩之前。吴太夫人出，以遗嘱之语告瑜，瑜拜伏于地曰：&quot;敢不效犬马之力，继之以死！&quot;少顷，孙权入。周瑜拜见毕，权曰：&quot;愿公无忘先兄遗命。&quot;瑜顿首曰：&quot;愿以肝脑涂地，报知己之恩。&quot;权曰：&quot;今承父兄之业，将何策以守之？&quot;瑜曰：&quot;自古得人者昌，失人者亡。为今之计，须求高明远见之人为辅，然后江东可定也。&quot;权曰：&quot;先兄遗言：内事托子布，外事全赖公瑾。&quot;瑜曰：&quot;子布贤达之士，足当大任。瑜不才，恐负倚托之重，愿荐一人以辅将军。&quot;权问何人。瑜曰：&quot;姓鲁，名肃，字子敬，临淮东川人也。此人胸怀韬略，腹隐机谋。早年丧父，事母至孝。其家极富，尝散财以济贫乏。瑜为居巢长之时，将数百人过临淮，因乏粮，闻鲁肃家有两□米，各三千斛，因往求助。肃即指一□相赠，其慷慨如此。平生好击剑骑射，寓居曲阿。祖母亡，还葬东城。其友刘子扬欲约彼往巢湖投郑宝，肃尚踌躇未往。今主公可速召之。&quot;权大喜，即命周瑜往聘。</p>
            <p>　　瑜奉命亲往，见肃叙礼毕，具道孙权相慕之意。肃曰：&quot;近刘子扬约某往巢湖，某将就之。&quot;瑜曰：&quot;昔马援对光武云：当今之世，非但君择臣，臣亦择君。今吾孙将军亲贤礼士，纳奇录异，世所罕有。足下不须他计，只同我往投东吴为是。&quot;</p>
            <p>　　肃从其言，遂同周瑜来见孙权。权甚敬之，与之谈论，终日不倦。一日，众官皆散，权留鲁肃共饮，至晚同榻抵足而卧。夜半，权问肃曰：&quot;方今汉室倾危，四方纷扰；孤承父兄余业，思为桓、文之事，君将何以教我？&quot;肃曰：&quot;昔汉高祖欲尊事义帝而不获者，以项羽为害也。今之曹操可比项羽，将军何由得为桓、文乎？肃窃料汉室不可复兴，曹操不可卒除。为将军计，惟有鼎足江东以观天下之衅。今乘北方多务，剿除黄祖，进伐刘表，竟长江所极而据守之；然后建号帝王，以图天下：此高祖之业也。&quot;权闻言大喜，披衣起谢。次日厚赠鲁肃，并将衣服帏帐等物赐肃之母。</p>
            <p>　　肃又荐一人见孙权：此人博学多才，事母至孝；覆姓诸葛，名瑾，字子瑜，琅琊南阳人也。权拜之为上宾。瑾劝权勿通袁绍，且顺曹操，然后乘便图之。权依言，乃遣陈震回，以书绝袁绍。却说曹操闻孙策已死，欲起兵下江南。侍御史张纮谏曰：&quot;乘人之丧而伐之，既非义举；若其不克，弃好成仇：不如因而善遇之。&quot;操然其说，乃即奏封孙权为将军，兼领会稽太守；即令张纮为会稽都尉，赍印往江东。孙权大喜，又得张纮回吴，即命与张昭同理政事。张纮又荐一人于孙权：此人姓顾，名雍，字元叹，乃中郎蔡邕之徒；其为人少言语，不饮酒，严厉正大。权以为丞，行太守事。自是孙权威震江东，深得民心。且说陈震回见袁绍，具说：&quot;孙策已亡，孙权继立。曹操封之为将军，结为外应矣。&quot;袁绍大怒，遂起冀、青、幽、并等处人马七十余万，复来攻取许昌。正是：江南兵革方休息，冀北干戈又复兴。未知胜负若何，且听下文分解。</p>
          </td>
        </tr>
      </table>
      <p>&nbsp;</p><table width="520" border="0" cellspacing="0" cellpadding="0">
        <tr>
          <td><table border=0 align=center>
              <tr> 
                <td width=101 height="21"> <div align="center"><a href='28.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='30.htm'>下一页 </a></div>
                </td>
              </tr>
            </table>
            <p align=center>作者：罗贯中 
            <hr width=90%>
            <p align=center>本书由“<a href="http://www.eshunet.com/">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com/">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
    <td width="170" background="sidebg.gif" valign="top" align="right">
      <table border="0" cellpadding="0" cellspacing="0" width="128">
        <tr valign="top"> 
          <td colspan="2" height="127">&nbsp;</td>
          <td rowspan="3" width="70"><img name="title" src="title.gif" width="69" height="205" border="0"></td>
          <td rowspan="6" width="26" height="388">&nbsp;</td>
        </tr>
        <tr valign="top"> 
          <td width="20"><a href="content.htm"><img name="top" src="top.gif" width="20" height="54" border="0"></a></td>
          <td rowspan="5" width="12" height="211">&nbsp;</td>
        </tr>
        <tr valign="top"> 
          <td width="20" height="24">&nbsp;</td>
        </tr>
        <tr valign="top"> 
          <td width="20"><a href="28.htm"><img name="last" src="last.gif" width="20" height="54" border="0"></a></td>
          <td rowspan="3" width="70" height="133">&nbsp;</td>
        </tr>
        <tr valign="top"> 
          <td width="20" height="25">&nbsp;</td>
        </tr>
        <tr valign="top"> 
          <td width="20"><a href="30.htm"><img name="next" src="next.gif" width="20" height="54" border="0"></a></td>
        </tr>
      </table>
    </td>
  </tr>
</table>
</body>
</html>
