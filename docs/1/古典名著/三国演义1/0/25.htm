<html>
<head>
<title>第二十五回	 屯土山关公约三事　救白马曹操解重围</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#000000" leftmargin="0" topmargin="0" marginwidth="0" marginheight="0">
<table width="776" border="0" cellspacing="0" cellpadding="0" height="15" align="center">
  <tr> 
    <td height="15"><img src="topline.gif" width="776" height="15"></td>
  </tr>
</table>
<table width="776" border="0" cellspacing="0" cellpadding="0" align="center">
  <tr>
    <td valign="top" align="center" bgcolor="#6F6746"> 
      <table width="520" cellspacing="0" cellpadding="0" align="center">
        <tr> 
          <td> 
            <p>&nbsp;</p>
            <p align="center" class="h">第二十五回</p>
            <p align="center" class="h">屯土山关公约三事　救白马曹操解重围</p>
          </td>
        </tr>
      </table>
      <br><table width="520" border="0" cellspacing="0" cellpadding="0">
        <tr>
          <td>　　却说程昱献计曰：&quot;云长有万人之敌，非智谋不能取之。今可即差刘备手下投降之兵，入下邳，见关公，只说是逃回的，伏于城中为内应；却引关公出战，诈败佯输，诱入他处，以精兵截其归路，然后说之可也。&quot;操听其谋，即令徐州降兵数十，径投下邳来降关公。关公以为旧兵，留而不疑。
            <p>　　次日，夏侯惇为先锋，领兵五千来搦战。关公不出，□即使人于城下辱骂。关公大怒，引三千人马出城，与夏侯惇交战。约战十馀合，□拨回马走。关公赶来，□且战且走。关公约赶二十里，恐下邳有失，提兵便回。只听得一声炮响，左有徐晃，右有许褚，两队军截住去路，关公夺路而走，两边伏兵排下硬弩百张，箭如飞蝗。关公不得过，勒兵再回，徐晃、许褚接住交战。关公奋力杀退二人，引军欲回下邳，夏侯惇又截住厮杀。公战至日晚，无路可归，只得到一座土山，引兵屯于山头，权且少歇。曹兵团团将土山围住。关公于山上遥望下邳城中火光冲天，却是那诈降兵卒偷开城门，曹操自提大军杀入城中，只教举火以惑关公之心。关公见下邳火起，心中惊惶，连夜几番冲下山来，皆被乱箭射回。</p>
            <p>　　捱到天晓，再欲整顿下山冲突，忽见一人跑马上山来，视之乃张辽也。关公迎谓曰：&quot;文远欲来相敌耶？&quot;辽曰：&quot;非也。想故人旧日之情，特来相见。&quot;遂弃刀下马，与关公叙礼毕，坐于山顶。公曰：&quot;文远莫非说关某乎？&quot;辽曰：&quot;不然。昔日蒙兄救弟，今日弟安得不救兄？&quot;公曰：&quot;然则文远将欲助我乎？&quot;辽曰：&quot;亦非也。&quot;公曰：&quot;既不助我，来此何干？&quot;辽曰：&quot;玄德不知存亡，翼德未知生死。昨夜曹公已破下邳，军民尽无伤害，差人护卫玄德家眷，不许惊忧。如此相待，弟特来报兄。&quot;关公怒曰：&quot;此言特说我也。吾今虽处绝地，视死如归。汝当速去，吾即下山迎战。&quot;张辽大笑曰：&quot;兄此言岂不为天下笑乎？&quot;公曰：&quot;吾仗忠义而死，安得为天下笑？&quot;辽曰：&quot;兄今即死，其罪有三。&quot;公曰：&quot;汝且说我那三罪？&quot;辽曰：&quot;当初刘使君与兄结义之时，誓同生死；今使君方败，而兄即战死，倘使君复出，欲求兄相助，而不可复得，岂不负当年之盟誓乎？其罪一也。刘使君以家眷付托于兄，兄今战死，二夫人无所依赖，负却使君依托之重。其罪二也。兄武艺超群，兼通经史，不思共使君匡扶汉室，徒欲赴汤蹈火，以成匹夫之勇，安得为义？其罪三也。兄有此三罪，弟不得不告。&quot;</p>
            <p>　　公沉吟曰：&quot;汝说我有三罪，欲我如何？&quot;辽曰：&quot;今四面皆曹公之兵，兄若不降，则必死；徒死无益，不若且降曹公；却打听刘使君音信，如知何处，即往投之。一者可以保二夫人，二者不背桃园之约，三者可留有用之身：有此三便，兄宜详之。&quot;公曰：&quot;兄言三便，吾有三约。若丞相能从，我即当卸甲；如其不允，吾宁受三罪而死。&quot;辽曰：&quot;丞相宽洪大量，何所不容。愿闻三事。&quot;公曰：&quot;一者，吾与皇叔设誓，共扶汉室，吾今只降汉帝，不降曹操；二者，二嫂处请给皇叔俸禄养赡，一应上下人等，皆不许到门；三者，但知刘皇叔去向，不管千里万里，便当辞去：三者缺一，断不肯降。望文远急急回报。&quot;张辽应诺，遂上马，回见曹操，先说降汉不降曹之事。操笑曰：&quot;吾为汉相，汉即吾也。此可从之。&quot;辽又言：&quot;二夫人欲请皇叔俸给，并上下人等不许到门。&quot;操曰：&quot;吾于皇叔俸内，更加倍与之。至于严禁内外，乃是家法，又何疑焉！&quot;辽又曰：&quot;但知玄德信息，虽远必往。&quot;操摇首曰：&quot;然则吾养云长何用？此事却难从。&quot;辽曰：&quot;岂不闻豫让众人国士之论乎？刘玄德待云长不过恩厚耳。丞相更施厚恩以结其心，何忧云长之不服也？&quot;操曰：&quot;文远之言甚当，吾愿从此三事。&quot;张辽再往山上回报关公。关公曰：&quot;虽然如此，暂请丞相退军，容我入城见二嫂，告知其事，然后投降。&quot;张辽再回，以此言报曹操。操即传令，退军三十里。荀彧曰：&quot;不可，恐有诈。&quot;操曰：&quot;云长义士，必不失信。&quot;遂引军退。关公引兵入下邳，见人民安妥不动，竟到府中。来见二嫂。甘、糜二夫人听得关公到来，急出迎之。公拜于阶下曰：&quot;使二嫂受惊，某之罪也。&quot;二夫人曰：&quot;皇叔今在何处？&quot;公曰：&quot;不知去向。&quot;二夫人曰：&quot;二叔今将若何？&quot;公曰：&quot;关某出城死战，被困土山，张辽劝我投降，我以三事相约。曹操已皆允从，故特退兵，放我入城。我不曾得嫂嫂主意，未敢擅便。&quot;二夫人问：&quot;那三事？&quot;关公将上项三事，备述一遍。甘夫人曰：&quot;昨日曹军入城，我等皆以为必死；谁想毫发不动，一军不敢入门。叔叔既已领诺，何必问我二人？只恐日后曹操不容叔叔去寻皇叔。&quot;公曰：&quot;嫂嫂放心，关某自有主张。&quot;二夫人曰：&quot;叔叔自家裁处，凡事不必问俺女流。&quot;</p>
            <p>　　关公辞退，遂引数十骑来见曹操。操自出辕门相接。关公下马入拜，操慌忙答礼。关公曰：&quot;败兵之将，深荷不杀之恩。&quot;操曰：&quot;素慕云长忠义，今日幸得相见，足慰平生之望。&quot;关公曰：&quot;文远代禀三事，蒙丞相应允，谅不食言。&quot;操曰：&quot;吾言既出，安敢失信。&quot;关公曰：&quot;关某若知皇叔所在，虽蹈水火、必往从之。此时恐不及拜辞，伏乞见原。&quot;操曰：&quot;玄德若在，必从公去；但恐乱军中亡矣。公且宽心，尚容缉听。&quot;关公拜谢。操设宴相待。次日班师还许昌。关公收拾车仗，请二嫂上车，亲自护车而行。于路安歇馆驿，操欲乱其君臣之礼，使关公与二嫂共处一室。关公乃秉烛立于户外，自夜达旦，毫无倦色。操见公如此，愈加敬服。既到许昌，操拨一府与关公居住。关公分一宅为两院，内门拨老军十人把守，关公自居外宅。</p>
            <p>　　操引关公朝见献帝，帝命为偏将军。公谢恩归宅。操次日设大宴，会众谋臣武士，以客礼待关公，延之上座；又备绫锦及金银器皿相送。关公都送与二嫂收贮。关公自到许昌，操待之甚厚：小宴三日，大宴五日；又送美女十人，使侍关公。关公尽送入内门，令伏侍二嫂。却又三日一次于内门外躬身施礼，动问二嫂安否。二夫人回问皇叔之事毕，曰&quot;叔叔自便&quot;，关公方敢退回。操闻之，又叹服关公不已。</p>
            <p>　　一日，操见关公所穿绿锦战袍已旧，即度其身品，取异锦作战袍一领相赠。关公受之，穿于衣底，上仍用旧袍罩之。操笑曰：&quot;云长何如此之俭乎？&quot;公曰：&quot;某非俭也。旧袍乃刘皇叔所赐，某穿之如见兄面，不敢以丞相之新赐而忘兄长之旧赐，故穿于上。&quot;操叹曰：&quot;真义士也！&quot;然口虽称羡，心实不悦。一日，关公在府，忽报：&quot;内院二夫人哭倒于地，不知为何，请将军速入。&quot;关公乃整衣跪于内门外，问二嫂为何悲泣。甘夫人曰：&quot;我夜梦皇叔身陷于土坑之内，觉来与糜夫人论之，想在九泉之下矣！是以相哭。&quot;关公曰：&quot;梦寐之事，不可凭信，此是嫂嫂想念之故。请勿忧愁。&quot;</p>
            <p>　　正说间，适曹操命使来请关公赴宴。公辞二嫂，往见操。操见公有泪容，问其故。公曰：&quot;二嫂思兄痛哭，不由某心不悲。&quot;操笑而宽解之，频以酒相劝。公醉，自绰其髯而言曰：&quot;生不能报国家，而背其兄，徒为人也！&quot;操问曰：&quot;云长髯有数乎？&quot;公曰：&quot;约数百根。每秋月约退三五根。冬月多以皂纱囊裹之，恐其断也。&quot;操以纱锦作囊，与关公护髯。次日，早朝见帝。帝见关公一纱锦囊垂于胸次，帝问之。关公奏曰：&quot;臣髯颇长，丞相赐囊贮之。&quot;帝令当殿披拂，过于其腹。帝曰：&quot;真美髯公也！&quot;因此人皆呼为&quot;美髯公&quot;。</p>
            <p>　　忽一日，操请关公宴。临散，送公出府，见公马瘦，操曰：&quot;公马因何而瘦？&quot;关公曰：&quot;贱躯颇重，马不能载，因此常瘦。&quot;操令左右备一马来。须臾牵至。那马身如火炭，状甚雄伟。操指曰：&quot;公识此马否？&quot;公曰：&quot;莫非吕布所骑赤兔马乎？&quot;操曰：&quot;然也。&quot;遂并鞍辔送与关公。关公再拜称谢。操不悦曰：&quot;吾累送美女金帛，公未尝下拜；今吾赠马，乃喜而再拜：何贱人而贵畜耶？&quot;关公曰：&quot;吾知此马日行千里，今幸得之，若知兄长下落，可一日而见面矣。&quot;操愕然而悔。关公辞去。后人有诗叹曰：&quot;威倾三国著英豪，一宅分居义气高。奸相枉将虚礼待，岂知关羽不降曹。&quot;操问张辽曰：&quot;吾待云长不薄，而彼常怀去心，何也？&quot;辽曰：&quot;容某探其情。&quot;次日，往见关公。礼毕，辽曰：&quot;我荐兄在丞相处，不曾落后？&quot;公曰：&quot;深感丞相厚意。只是吾身虽在此，心念皇叔，未尝去怀。&quot;辽曰：&quot;兄言差矣，处世不分轻重，非丈夫也。玄德待兄，未必过于丞相，兄何故只怀去志？&quot;公曰：&quot;吾固知曹公待吾甚厚。奈吾受刘皇叔厚恩，誓以共死，不可背之。吾终不留此。要必立效以报曹公，然后去耳。&quot;辽曰：&quot;倘玄德已弃世，公何所归乎？&quot;公曰：&quot;愿从于地下。&quot;辽知公终不可留，乃告退，回见曹操，具以实告。操叹曰：&quot;事主不忘其本，乃天下之义士也！&quot;荀彧曰：&quot;彼言立功方去，若不教彼立功，未必便去。&quot;操然之。却说玄德在袁绍处，旦夕烦恼。绍曰：&quot;玄德何故常忧？&quot;玄德曰：&quot;二弟不知音耗，妻小陷于曹贼；上不能报国，下不能保家：安得不忧？&quot;绍曰：&quot;吾欲进兵赴许都久矣。方今春暖，正好兴兵。&quot;便商议破曹之策。田丰谏曰：&quot;前操攻徐州，许都空虚，不及此时进兵；今徐州已破，操兵方锐，未可轻敌。不如以久持之，待其有隙而后可动也。&quot;绍曰：&quot;待我思之。&quot;因问玄德曰：&quot;田丰劝我固守，何如！&quot;玄德曰：&quot;曹操欺君之贼，明公若不讨之，恐失大义于天下。&quot;绍曰：&quot;玄德之言甚善。&quot;遂欲兴兵。田丰又谏。绍怒曰：&quot;汝等弄文轻武，使我失大义！&quot;田丰顿首曰：&quot;若不听臣良言，出师不利。&quot;绍大怒，欲斩之。玄德力劝，乃囚于狱中，沮授见田丰下狱，乃会其宗族，尽散家财，与之诀曰：&quot;吾随军而去，胜则威无不加，败则一身不保矣！&quot;众皆下泪送之。</p>
            <p>　　绍遣大将颜良作先锋，进攻白马。沮授谏曰：&quot;颜良性狭，虽骁勇，不可独任。&quot;绍曰：&quot;吾之上将，非汝等可料。&quot;大军进发至黎阳，东郡太守刘延告急许昌。曹操急议兴兵抵敌。关公闻知，遂入相府见操曰：&quot;闻丞相起兵，某愿为前部。&quot;操曰：&quot;未敢烦将军。早晚有事，当来相请。&quot;关公乃退。</p>
            <p>　　操引兵十五万，分三队而行。于路又连接刘延告急文书，操先提五万军亲临白马，靠土山扎住。遥望山前平川旷野之地，颜良前部精兵十万，排成阵势。操骇然，回顾吕布旧将宋宪曰：&quot;吾闻汝乃吕布部下猛将，今可与颜良一战。&quot;宋宪领诺，绰枪上马，直出阵前。颜良横刀立马于门旗下；见宋宪马至，良大喝一声，纵马来迎。战不三合，手起刀落，斩宋宪于阵前。曹操大惊曰：&quot;真勇将也！&quot;魏续曰：&quot;杀我同伴，愿去报仇！&quot;操许之。续上马持矛，径出阵前，大骂颜良。良更不打话，交马一合，照头一刀，劈魏续于马下。操曰：&quot;今谁敢当之？&quot;徐晃应声而出，与颜良战二十合，败归本阵。诸将栗然。曹操收军，良亦引军退去。</p>
            <p>　　操见连斩二将，心中忧闷。程昱曰：&quot;某举一人可敌颜良。&quot;操问是谁。昱曰：&quot;非关公不可。&quot;操曰：&quot;吾恐他立了功便去。&quot;昱曰：&quot;刘备若在，必投袁绍。今若使云长破袁绍之兵，绍必疑刘备而杀之矣。备既死，云长又安往乎？&quot;操大喜，遂差人去请关公。关公即入辞二嫂。二嫂曰：&quot;叔今此去，可打听皇叔消息。&quot;关公领诺而出，提青龙刀，上赤兔马，引从者数人，直至白马来见曹操。操叙说：&quot;颜良连诛二将，勇不可当，特请云长商议。&quot;关公曰：&quot;容某观之。&quot;操置酒相待。忽报颜良搦战。操引关公上土山观看。操与关公坐，诸将环立。曹操指山下颜良排的阵势，旗帜鲜明，枪刀森布，严整有威，乃谓关公曰：&quot;河北人马，如此雄壮！&quot;关公曰：&quot;以吾观之，如土鸡瓦犬耳！&quot;操又指曰：&quot;麾盖之下，绣袍金甲，持刀立马者，乃颜良也。&quot;关公举目一望，谓操曰：&quot;吾观颜良，如插标卖首耳！&quot;操曰：&quot;未可轻视。&quot;关公起身曰：&quot;某虽不才，愿去万军中取其首级，来献丞相。&quot;张辽曰：&quot;军中无戏言，云长不可忽也。&quot;关公奋然上马，倒提青龙刀，跑下山来，凤目圆睁，蚕眉直竖，直冲彼阵。河北军如波开浪裂，关公径奔颜良。颜良正在麾盖下，见关公冲来，方欲问时，关公赤兔马快，早已跑到面前；颜良措手不及，被云长手起一刀，刺于马下。忽地下马，割了颜良首级，拴于马项之下，飞身上马，提刀出阵，如入无人之境。河北兵将大惊，不战自乱。曹军乘势攻击，死者不可胜数；马匹器械，抢夺极多。关公纵马上山，众将尽皆称贺。公献首级于操前。操曰：&quot;将军真神人也！&quot;关公曰：&quot;某何足道哉！吾弟张翼德于百万军中取上将之头，如探囊取物耳。&quot;操大惊，回顾左右曰：&quot;今后如遇张翼德，不可轻敌。&quot;令写于衣袍襟底以记之。</p>
            <p>　　却说颜良败军奔回，半路迎见袁绍，报说被赤面长须使大刀一勇将，匹马入阵，斩颜良而去，因此大败。绍惊问曰：&quot;此人是谁？&quot;沮授曰：&quot;此必是刘玄德之弟关云长也。&quot;绍大怒，指玄德曰：&quot;汝弟斩吾爱将，汝必通谋，留尔何用！&quot;唤刀斧手推出玄德斩之。正是：初见方为座上客，此日几同阶下囚。未知玄德性命如何，且听下文分解。</p>
          </td>
        </tr>
      </table>
      <p>&nbsp;</p><table width="520" border="0" cellspacing="0" cellpadding="0">
        <tr>
          <td><table border=0 align=center>
              <tr> 
                <td width=101 height="21"> <div align="center"><a href='24.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='26.htm'>下一页 </a></div>
                </td>
              </tr>
            </table>
            <p align=center>作者：罗贯中 
            <hr width=90%>
            <p align=center>本书由“<a href="http://www.eshunet.com/">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com/">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
    <td width="170" background="sidebg.gif" valign="top" align="right">
      <table border="0" cellpadding="0" cellspacing="0" width="128">
        <tr valign="top"> 
          <td colspan="2" height="127">&nbsp;</td>
          <td rowspan="3" width="70"><img name="title" src="title.gif" width="69" height="205" border="0"></td>
          <td rowspan="6" width="26" height="388">&nbsp;</td>
        </tr>
        <tr valign="top"> 
          <td width="20"><a href="content.htm"><img name="top" src="top.gif" width="20" height="54" border="0"></a></td>
          <td rowspan="5" width="12" height="211">&nbsp;</td>
        </tr>
        <tr valign="top"> 
          <td width="20" height="24">&nbsp;</td>
        </tr>
        <tr valign="top"> 
          <td width="20"><a href="24.htm"><img name="last" src="last.gif" width="20" height="54" border="0"></a></td>
          <td rowspan="3" width="70" height="133">&nbsp;</td>
        </tr>
        <tr valign="top"> 
          <td width="20" height="25">&nbsp;</td>
        </tr>
        <tr valign="top"> 
          <td width="20"><a href="26.htm"><img name="next" src="next.gif" width="20" height="54" border="0"></a></td>
        </tr>
      </table>
    </td>
  </tr>
</table>
</body>
</html>
