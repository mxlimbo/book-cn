<html>
<head>
<title>第五十七回 	柴桑口卧龙吊丧　耒阳县凤雏理事</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#000000" leftmargin="0" topmargin="0" marginwidth="0" marginheight="0">
<table width="776" border="0" cellspacing="0" cellpadding="0" height="15" align="center">
  <tr> 
    <td height="15"><img src="topline.gif" width="776" height="15"></td>
  </tr>
</table>
<table width="776" border="0" cellspacing="0" cellpadding="0" align="center">
  <tr>
    <td valign="top" align="center" bgcolor="#6F6746"> 
      <table width="520" cellspacing="0" cellpadding="0" align="center">
        <tr> 
          <td> 
            <p>&nbsp;</p>
            <p align="center" class="h">第五十七回</p>
            <p align="center" class="h">柴桑口卧龙吊丧　耒阳县凤雏理事</p>
          </td>
        </tr>
      </table>
      <br><table width="520" border="0" cellspacing="0" cellpadding="0">
        <tr> 
          <td> 
            <p>　　却说周瑜怒气填胸，坠于马下，左右急救归船。军士传说：&quot;玄德、孔明在前山顶上饮酒取乐。&quot;瑜大怒，咬牙切齿曰：&quot;你道我取不得西川，吾誓取之！&quot;正恨间，人报吴侯遣弟孙瑜到。周瑜接入。具言其事。孙瑜曰：&quot;吾奉兄命来助都督。&quot;遂令催军前行。行至巴丘，人报上流有刘封、关平二人领军截住水路。周瑜愈怒。忽又报孔明遣人送书至。周瑜拆封视之。书曰：</p>
            <blockquote> 
              <blockquote> 
                <p>汉军师中郎将诸葛亮，致书于东吴大都督公瑾先生麾下：亮自柴桑一别，至今恋恋不忘。闻足下欲取西川，亮窃以为不可。益州民强地险，刘璋虽暗弱，足以自守。今劳师远征，转运万里，欲收全功，虽吴起不能定其规，孙武不能善其后也。曹操失利于赤壁，志岂须臾忘报仇哉？今足下兴兵远征，倘操乘虚而至，江南齑粉矣！亮不忍坐视，特此告知。幸垂照鉴。</p>
              </blockquote>
            </blockquote>
            <p>周瑜览毕，长叹一声，唤左右取纸笔作书上吴侯。乃聚众将曰：&quot;吾非不欲尽忠报国，奈天命已绝矣。汝等善事吴侯，共成大业。&quot;言讫，昏绝。徐徐又醒，仰天长叹曰：&quot;既生瑜，何生亮！&quot;连叫数声而亡。寿三十六岁。后人有诗叹曰：</p>
            <blockquote> 
              <blockquote> 
                <p>赤壁遗雄烈，青年有俊声。<br>
                  弦歌知雅意，杯酒谢良朋，<br>
                  曾谒三千斛，常驱十万兵。<br>
                  巴丘终命处，凭吊欲伤情。</p>
              </blockquote>
            </blockquote>
            <p>周瑜停丧于巴丘。众将将所遗书缄，遣人飞报孙权。权闻瑜死，放声大哭。拆视其书，乃荐鲁肃以自代也。书略曰：</p>
            <blockquote> 
              <blockquote> 
                <p>瑜以凡才，荷蒙殊遇，委任腹心，统御兵马，敢不竭股肱之力，以图报效。奈死生不测，修短有命；愚志未展，微躯已殒，遗恨何极！方今曹操在北，疆场未静；刘备寄寓，有似养虎；天下之事，尚未可知。此正朝士旰食之秋，至尊垂虑之日也。鲁肃忠烈，临事不苟，可以代瑜之任。人之将死，其言也善。倘蒙垂鉴，瑜死不朽矣。</p>
              </blockquote>
            </blockquote>
            <p>孙权览毕，哭曰：&quot;公瑾有王佐之才，今忽短命而死，孤何赖哉？既遗书特荐子敬，孤敢不从之。&quot;即日便命鲁肃为都督，总统兵马；一面教发周瑜灵柩回葬。却说孔明在荆州，夜观天文，见将星坠地，乃笑曰：&quot;周瑜死矣。&quot;至晓，告于玄德。玄德使人探之，果然死了。玄德问孔明曰：&quot;周瑜既死，还当如何？&quot;孔明曰：&quot;代瑜领兵者，必鲁肃也。亮观天象，将星聚于东方。亮当以吊丧为由。往江东走一遭，就寻贤士佐助主公。&quot;玄德曰：&quot;只恐吴中将士加害于先生。&quot;孔明曰：&quot;瑜在之日，亮犹不惧；今瑜已死，又何患乎？&quot;乃与赵云引五百军，具祭礼，下船赴巴丘吊丧。于路探听得孙权已令鲁肃为都督，周瑜灵柩已回柴桑。 
            </p>
            <p>　　孔明径至柴桑，鲁肃以礼迎接。周瑜部将皆欲杀孔明，因见赵云带剑相随，不敢下手。孔明教设祭物于灵前，亲自奠酒，跪于地下，读祭文曰：</p>
            <blockquote> 
              <blockquote> 
                <p>呜呼公瑾，不幸夭亡！修短故天，人岂不伤？<br>
                  我心实痛，酹酒一觞；君其有灵，享我丞尝！<br>
                  吊君幼学，以交伯符；仗义疏财，让舍以民。<br>
                  吊君弱冠，万里鹏抟；定建霸业，割据江南。<br>
                  吊君壮力，远镇巴丘；景升怀虑，讨逆无忧。<br>
                  吊君丰度，佳配小乔；汉臣之婿，不愧当朝，<br>
                  吊君气概，谏阻纳质；始不垂翅，终能奋翼。<br>
                  吊君鄱阳，蒋干来说；挥洒自如，雅量高志。<br>
                  吊君弘才，文武筹略；火攻破敌，挽强为弱。<br>
                  想君当年，雄姿英发；哭君早逝，俯地流血。<br>
                  忠义之心，英灵之气；命终三纪，名垂百世，<br>
                  哀君情切，愁肠千结；惟我肝胆，悲无断绝。<br>
                  昊天昏暗，三军怆然；主为哀泣；友为泪涟。<br>
                  亮也不才，丐计求谋；助吴拒曹，辅汉安刘；<br>
                  掎角之援，首尾相俦，若存若亡，何虑何忧？<br>
                  呜呼公瑾！生死永别！朴守其贞，冥冥灭灭，<br>
                  魂如有灵，以鉴我心：从此天下，更无知音！<br>
                  呜呼痛哉！伏惟尚飨。</p>
              </blockquote>
            </blockquote>
            <p>孔明祭毕，伏地大哭，泪如涌泉，哀恸不已。众将相谓曰：&quot;人尽道公瑾与孔明不睦，今观其祭奠之情，人皆虚言也。&quot;鲁肃见孔明如此悲切，亦为感伤，自思曰：&quot;孔明自是多情，乃公瑾量窄，自取死耳。&quot;后人有诗叹曰：&quot;卧龙南阳睡未醒，又添列曜下舒城。苍天既已生公瑾，尘世何须出孔明！&quot;</p>
            <p>　　鲁肃设宴款待孔明。宴罢，孔明辞回。方欲下船，只见江边一人道袍竹冠，皂绦素履，一手揪住孔明大笑曰：&quot;汝气死周郎，却又来吊孝，明欺东吴无人耶！&quot;孔明急视其人，乃凤雏先生庞统也。孔明亦大笑。两人携手登舟，各诉心事。孔明乃留书一封与统，嘱曰：&quot;吾料孙仲谋必不能重用足下。稍有不如意，可来荆州共扶玄德。此人宽仁厚德，必不负公平生之所学。&quot;统允诺而别，孔明自回荆州。</p>
            <p>　　却说鲁肃送周瑜灵柩至芜湖，孙权接着，哭祭于前，命厚葬于本乡。瑜有两男一女，长男循，次男胤，权皆厚恤之。鲁肃曰：&quot;肃碌碌庸才，误蒙公瑾重荐，其实不称所职，愿举一人以助主公。此人上通天文，下晓地理；谋略不减于管、乐，枢机可并于孙、吴。往日周公瑾多用其言，孔明亦深服其智，现在江南，何不重用！&quot;权闻言大喜，便问此人姓名。肃曰：&quot;此人乃襄阳人，姓庞，名统，字士元：道号凤雏先生。&quot;权曰：&quot;孤亦闻其名久矣。今既在此，可即请来相见。&quot;</p>
            <p>　　于是鲁肃邀请庞统入见孙权。施礼毕。权见其人浓眉掀鼻，黑面短髯，形容古怪，心中不喜。乃问曰：&quot;公平生所学，以何为主？&quot;统曰：&quot;不必拘执，随机应变。&quot;权曰：&quot;公之才学，比公瑾如何？&quot;统笑曰：&quot;某之所学，与公瑾大不相同。&quot;权平生最喜周瑜，见统轻之，心中愈不乐，乃谓统曰：&quot;公且退。待有用公之时，却来相请。&quot;统长叹一声而出。鲁肃曰：&quot;主公何不用庞士元？&quot;权曰：&quot;狂士也，用之何益！&quot;肃曰：&quot;赤壁鏖兵之时，此人曾献连环策，成第一功。主公想必知之。&quot;权曰：&quot;此时乃曹操自欲钉船，未必此从之功也，吾誓不用之。&quot;</p>
            <p>　　鲁肃出谓庞统曰：&quot;非肃不荐足下，奈吴侯不肯用公。公且耐心。&quot;统低头长叹不语。肃曰：&quot;公莫非无意于吴中乎？&quot;统不答。肃曰：&quot;公抱匡济之才，何往不利？可实对肃言，将欲何往？&quot;统曰：&quot;吾欲投曹操去也。&quot;肃曰：&quot;此明珠暗投矣，可往荆州投刘皇叔，必然重用。&quot;统曰：&quot;统意实欲如此，前言戏耳。&quot;肃曰：&quot;某当作书奉荐，公辅玄德，必令孙、刘两家，无相攻击，同力破曹。&quot;统曰：&quot;此某平生之素志也。&quot;乃求肃书。径往荆州来见玄德。</p>
            <p>　　此时孔明按察四郡未回，门吏传报：&quot;江南名士庞统，特来相投。&quot;玄德久闻统名，便教请入相见。统见玄德，长揖不拜。玄德见统貌陋，心中亦不悦，乃问统曰：&quot;足下远来不易？&quot;统不拿出鲁肃、孔明书投呈，但答曰：&quot;闻皇叔招贤纳士，特来相投。&quot;玄德曰：&quot;荆楚稍定，苦无闲职。此去东北一百三十里，有一县名耒阳县，缺一县宰，屈公任之，如后有缺，却当重用。&quot;统思：&quot;玄德待我何薄！&quot;欲以才学动之，见孔明不在，只得勉强相辞而去。统到耒阳县，不理政事，终日饮酒为乐；一应钱粮词讼，并不理会。有人报知玄德，言庞统将耒阳县事尽废。玄德怒曰：&quot;竖儒焉敢乱吾法度！&quot;遂唤张飞分付，引从人去荆南诸县巡视：&quot;如有不公不法者，就便究问。恐于事有不明处，可与孙乾同去。&quot;张飞领了言语，与孙乾前至耒阳县。军民官吏，皆出郭迎接，独不见县令。飞问曰：&quot;县令何在？&quot;同僚覆曰：&quot;庞县令自到任及今，将百余日，县中之事，并不理问，每日饮酒，自旦及夜，只在醉乡。今日宿酒未醒，犹卧不起。&quot;张飞大怒，欲擒之。孙乾曰：&quot;庞士元乃高明之人，未可轻忽。且到县问之。如果于理不当，治罪未晚。&quot;飞乃入县，正厅上坐定，教县令来见。统衣冠不整，扶醉而出。飞怒曰：&quot;吾兄以汝为人，令作县宰，汝焉敢尽废县事！&quot;统笑曰：&quot;将军以吾废了县中何事？&quot;飞曰：&quot;汝到任百余日，终日在醉乡，安得不废政事？&quot;统曰：&quot;量百里小县，些小公事，何难决断！将军少坐，待我发落。&quot;随即唤公吏，将百余日所积公务，都取来剖断。吏皆纷然赍抱案卷上厅，诉词被告人等，环跪阶下。统手中批判，口中发落，耳内听词，曲直分明，并无分毫差错。民皆叩首拜伏。</p>
            <p>　　不到半日，将百余日之事，尽断毕了，投笔于地而对张飞曰：&quot;所废之事何在！曹操、孙权，吾视之若掌上观文，量此小县，何足介意！&quot;飞大惊，下席谢曰：&quot;先生大才，小子失敬。吾当于兄长处极力举荐。&quot;统乃将出鲁肃荐书。飞曰：&quot;先生初见吾兄，何不将出？&quot;统曰：&quot;若便将出，似乎专藉荐书来干谒矣。&quot;飞顾谓孙乾曰：&quot;非公则失一大贤也。&quot;遂辞统回荆州见玄德，具说庞统之才。玄德大惊曰：&quot;屈待大贤，吾之过也！&quot;飞将鲁肃荐书呈上。玄德拆视之。书略曰：&quot;庞士元非百里之才，使处治中、别驾之任，始当展其骥足。如以貌取之，恐负所学，终为他人所用，实可惜也！&quot;玄德看毕，正在嗟叹，忽报孔明回。玄德接入，礼毕，孔明先明曰：&quot;庞军师近日无恙否？&quot;玄德曰：&quot;近治耒阳县，好酒废事。&quot;孔明笑曰：&quot;士元非百里之才，胸中之学，胜亮十倍。亮曾有荐书在士元处，曾达主公否？&quot;玄德曰：&quot;今日方得子敬书，却未见先生之书。&quot;孔明曰：&quot;大贤若处小任，往往以酒糊涂，倦于视事。&quot;玄德曰：&quot;若非吾弟所言，险失大贤。&quot;随即令张飞往耒阳县敬请庞统到荆州。玄德下阶请罪。统方将出孔明所荐之书。玄德看书中之意，言凤雏到日，宜即重用。玄德喜曰：&quot;昔司马德操言：'伏龙、凤雏，两人得一，可安天下。'今吾二人皆得，汉室可兴矣。&quot;遂拜庞统为副军师中郎将，与孔明共赞方略，教练军士，听候征伐。</p>
            <p>　　早有人报到许昌，言刘备有诸葛亮、庞统为谋士，招军买马，积草屯粮，连结东吴，早晚必兴兵北伐。曹操闻之，遂聚众谋士商议南征。荀攸进曰：&quot;周瑜新死，可先取孙权，次攻刘备。&quot;操曰：&quot;我若远征，恐马腾来袭许都。前在赤壁之时，军中有讹言，亦传西凉入寇之事，今不可不防也。&quot;荀攸曰：&quot;以愚所见，不若降诏加马腾为征南将军，使讨孙权，诱入京师，先除此人，则南征无患矣。&quot;操大喜，即日遣人赍诏至西凉召马腾。却说腾字寿成，汉伏波将军马援之后，父名肃，字子硕，桓帝时为天水兰干县尉；后失官流落陇西，与羌人杂处，遂娶羌女生腾。腾身长八尺。体貌雄异，禀性温良，人多敬之。灵帝末年，羌人多叛，腾招募民兵破之。初平中年，因讨贼有功，拜征西将军，与镇西将军韩遂为弟兄。当日奉诏，乃与长子马超商议曰：&quot;吾自与董承受衣带诏以来，与刘玄德约共讨贼，不幸董承已死，玄德屡败。我又僻处西凉，未能协助玄德。今闻玄德已得荆州，我正欲展昔日之志，而曹操反来召我，当是如何？&quot;马超曰：&quot;操奉天子之命以召父亲。今若不往，彼必以逆命责我矣。当乘其来召，竟往京师，于中取事，则昔日之志可展也。&quot;马腾兄子马岱谏曰：&quot;曹操心怀叵测，叔父若往，恐遭其害。&quot;超曰：&quot;儿愿尽起西凉之兵，随父亲杀入许昌，为天下除害，有何不可？&quot;腾曰：&quot;汝自统羌兵保守西凉，只教次子马休、马铁并侄马岱随我同往。曹操见有汝在西凉，又有韩遂相助，谅不敢加害于我也。&quot;超曰：&quot;父亲欲往，切不可轻入京师。当随机应变，观其动静。&quot;腾曰：&quot;吾自有处，不必多虑。&quot;</p>
            <p>　　于是马腾乃引西凉兵五千，先教马休、马铁为前部，留马岱在后接应，迤逦望许昌而来。离许昌二十里屯住军马。曹操听知马腾已到，唤门下侍郎黄奎分付曰：&quot;目今马腾南征，吾命汝为行军参谋，先至马腾寨中劳军，可对马腾说：西凉路远，运粮甚难，不能多带人马。我当更遣大兵，协同前进。来日教他入城面君，吾就应付粮草与之。&quot;奎领命，来见马腾。腾置酒相待。奎酒半酣而言曰：&quot;吾父黄琬死于李傕、郭汜之难，尝怀痛恨。不想今日又遇欺君之贼！&quot;腾曰：&quot;谁为欺君之贼？&quot;奎曰：&quot;欺君者操贼也。公岂不知之，而问我耶？&quot;腾恐是操使来相探，急止之曰：&quot;耳目较近，休得乱言。&quot;奎叱曰：&quot;公竟忘却衣带诏乎！&quot;腾见他说出心事，乃密以实情告之。奎曰：&quot;操欲公入城面君，必非好意。公不可轻入。来日当勒兵城下。待曹操出城点军，就点军处杀之，大事济矣。&quot;二人商议已定。黄奎回家，恨气未息。其妻再三问之，奎不肯言。不料其妾李春香、与奎妻弟苗泽私通。泽欲得春香，正无计可施。妾见黄奎愤恨，遂对泽曰：&quot;黄侍郎今日商议军情回，意甚愤恨，不知为谁？&quot;泽曰：&quot;汝可以言挑之曰：&quot;人皆说刘皇叔仁德，曹操奸雄，何也？看他说甚言语。&quot;是夜黄奎果到春香房中。妾以言挑之。奎乘醉言曰：&quot;汝乃妇人，尚知邪正，何况我乎？吾所恨者，欲杀曹操也！&quot;妾曰：&quot;若欲杀之，如何下手？&quot;奎曰：&quot;吾已约定马将军，明日在城外点兵时杀之。&quot;妾告于苗泽，泽报知曹操。操便密唤曹洪、许褚分付如此如此；又唤夏侯渊、徐晃分付如此如此。各人领命去了，一面先将黄奎一家老小拿下。次日，马腾领着西凉兵马，将次近城，只见前面一簇红旗，打着丞相旗号。马腾只道曹操自来点军，拍马向前。忽听得一声炮响，红旗开处，弓弩齐发。一将当先，乃曹洪也。马腾急拨马回时，两下喊声又起：左边许褚杀来，右边夏侯渊杀来，后面又是徐晃领兵杀至，截断西凉军马，将马腾父子三人困在垓心。马腾见不是头，奋力冲杀。马铁早被乱箭射死。马休随着马腾，左冲右突，不能得出。二人身带重伤，坐下马又被箭射倒。父子二人俱被执。曹操教将黄奎与马腾父子，一齐绑至。黄奎大叫：&quot;无罪！&quot;操教苗泽对证。马腾大骂曰：&quot;竖儒误我大事！我不能为国杀贼，是乃天也！&quot;操命牵出。马腾骂不绝口，与其子马休及黄奎，一同遇害。后人有诗叹马腾曰：</p>
            <blockquote> 
              <blockquote>
                <p>父子齐芳烈，忠贞著一门，<br>
                  捐生图国难，誓死答君恩。<br>
                  嚼血盟言在，诛奸义状存。<br>
                  西凉推世胄，不愧伏波孙！</p>
              </blockquote>
            </blockquote>
            <p>苗泽告操曰：&quot;不愿加赏，只求李春香为妻。&quot;操笑曰：&quot;你为了一妇人，害了你姐夫一家，留此不义之人何用！&quot;便教将苗泽、李春香与黄奎一家老小并斩于市。观者无不叹息。后人有诗叹曰：&quot;苗泽因私害荩臣，春香未得反伤身。奸雄亦不相容恕，枉自图谋作小人。&quot;</p>
            <p>　　曹操教招安西凉兵马，谕之曰：&quot;马腾父子谋反，不干众人之事。&quot;一面使人分付把住关隘，休教走了马岱。且说马岱自引一千兵在后。早有许昌城外逃回军士，报知马岱。岱大惊，只得弃了兵马，扮作客商，连夜逃遁去了。曹操杀了马腾等，便决意南征。忽人报曰：&quot;刘备调练军马，收拾器械，将欲取川。&quot;操惊曰：&quot;若刘备收川，则羽翼成矣。将何以图之？&quot;言未毕，阶下一人进言曰：&quot;某有一计，使刘备、孙权不能相顾，江南、西川皆归丞相。&quot;正是：西州豪杰方遭戮，南国英雄又受殃。未知献计者是谁，且看下文分解。</p>
          </td>
        </tr>
      </table>
      <p>&nbsp;</p><table width="520" border="0" cellspacing="0" cellpadding="0">
        <tr>
          <td><table border=0 align=center>
              <tr> 
                <td width=101 height="21"> <div align="center"><a href='56.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='58.htm'>下一页 </a></div>
                </td>
              </tr>
            </table>
            <p align=center>作者：罗贯中 
            <hr width=90%>
            <p align=center>本书由“<a href="http://www.eshunet.com/">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com/">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
    <td width="170" background="sidebg.gif" valign="top" align="right">
      <table border="0" cellpadding="0" cellspacing="0" width="128">
        <tr valign="top"> 
          <td colspan="2" height="127">&nbsp;</td>
          <td rowspan="3" width="70"><img name="title" src="title.gif" width="69" height="205" border="0"></td>
          <td rowspan="6" width="26" height="388">&nbsp;</td>
        </tr>
        <tr valign="top"> 
          <td width="20"><a href="content.htm"><img name="top" src="top.gif" width="20" height="54" border="0"></a></td>
          <td rowspan="5" width="12" height="211">&nbsp;</td>
        </tr>
        <tr valign="top"> 
          <td width="20" height="24">&nbsp;</td>
        </tr>
        <tr valign="top"> 
          <td width="20"><a href="56.htm"><img name="last" src="last.gif" width="20" height="54" border="0"></a></td>
          <td rowspan="3" width="70" height="133">&nbsp;</td>
        </tr>
        <tr valign="top"> 
          <td width="20" height="25">&nbsp;</td>
        </tr>
        <tr valign="top"> 
          <td width="20"><a href="58.htm"><img name="next" src="next.gif" width="20" height="54" border="0"></a></td>
        </tr>
      </table>
    </td>
  </tr>
</table>
</body>
</html>
