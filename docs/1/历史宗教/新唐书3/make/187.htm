<html>
<head>
<title>列传第九十九  二李元牛杨</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<table width="776" border="0" cellspacing="0" cellpadding="0">
  <tr> 
    <td rowspan="2" height="234" valign="top" width="139"><img src="left.gif" height="234" width="139"></td>
    <td rowspan="2" width="87" valign="top" align="right"><img src="middle.gif" width="87" height="234" usemap="#Map" border="0"><map name="Map"><area shape="rect" coords="4,7,83,27" href="186.htm"><area shape="rect" coords="3,87,83,107" href="content.htm"><area shape="rect" coords="5,166,80,189" href="188.htm"></map></td>
    <td rowspan="2" width="74" valign="top"><img src="right.gif" width="74" height="234"></td>
    <td rowspan="2" valign="top" width="476"> 
      <p><img src="up.gif" width="476" height="20"></p>
      <table width="460" cellspacing="0" cellpadding="0">
        <tr> 
          <td> 
            <p>&nbsp;</p>
            <p align="center" class="h">列传第九十九 二李元牛杨</p>
          </td>
        </tr>
      </table>
      <br>
      <table width="460" border="0" cellspacing="0" cellpadding="0">
        <tr>
          <td>　　李逢吉，字虚舟，系出陇西。父颜，有锢疾，逢吉自料医剂，遂通方书。举明经，又擢进士第。范希朝表为振武掌书记，荐之德宗，拜左拾遗。元和时，迁给事中、皇太子侍读。改中书舍人，知礼部贡举。未已事，拜门下侍郎、同中书门下平章事。诏礼部尚书王播署榜。
            <p>　　逢吉性忌刻，险谲多端。及得位，务偿好恶。裴度讨淮西，逢吉虑成功，密图沮止，趣和议者请罢诸道兵。宪宗知而恶之，出为剑南东川节度使。</p>
            <p>　　穆宗即位，徙山南东道。缘讲侍恩，阴结近幸。长庆二年，召入为兵部尚书。时度与元稹知政，度尝条稹憸佞，逢吉以为其隙易乘，遂并中之，遣人上变，言：&quot;和王傅于方结客，欲为稹刺度。&quot;帝命尚书左仆射韩皋、给事中郑覃与逢吉参鞠方，无状，稹、度坐是皆罢，逢吉代为门下侍郎、平章事。因以恩爵动诡薄者，更相挺以诋伤度，于是李绅、韦处厚等诵言度为逢吉排迮，度初得留。时已失河朔，王智兴以徐叛，李騕以汴叛，国威不振，天下延颈俟相度，而中外交章言之，帝讫不省，度遂外迁。騕平，进尚书右仆射。</p>
            <p>　　帝暴疾，中外阻遏，逢吉因中人梁守谦、刘弘规、王守澄议，请立景王为皇太子，帝不能言，颔之而已。明日下诏，皇太子遂定。郑注得幸于王守澄，逢吉遣从子训赂注，结守澄为奥援，自是肆志无所惮。其党有张又新、李续、张权舆、刘栖楚、李虞、程昔范、姜洽及训八人，而傅会者又八人，皆任要剧，故号&quot;八关十六子&quot;。有所求请，先赂关子，后达于逢吉，无不得所欲。未几，封凉国公。</p>
            <p>　　敬宗新立，度求入觐，逢吉不自安，张权舆为作谶言以沮度，而韦处厚亟为帝言之，计卒不行。有武昭者，陈留人，果敢而辩。度之讨蔡，遣说吴元济，元济临以兵，辞不挠，厚礼遣还，度署以军职，从镇太原，除石州刺史。罢归不得用，怨望，与太学博士李涉、金吾兵曹参军茅汇居长安中，以气侠相许。逢吉与李程同执政，不叶。程族人仍叔谓昭曰：&quot;丞相欲用君，顾逢吉持不可。&quot;昭愈愤，酒所，语其友刘审，欲刺逢吉。审窃语权舆，逢吉因汇召见昭，厚相结纳，忿隙得解。逢吉素厚待汇，尝与书曰：&quot;足下当以'自求'字仆，吾当以'利见'字君。&quot;辞颇猥昵。及度将还，复命人发昭事。由是昭、汇皆下狱，命御史中丞王播按之。训讽汇使诬昭与李程同谋，不然且死。汇不可，曰：&quot;诬人以自免，不为也！&quot;狱成，昭榜死，汇流崖州，涉康州，仍叔贬道州司马，训流象州。擢审长寿主簿。而逢吉谋益露。昭死，人皆冤之。</p>
            <p>　　初，逢吉兴昭狱以止度入而不果，天子知度忠，卒相之。逢吉于是浸疏，以检校司空、平章事为山南东道节度使，表李续自副，张又新行军司马。顷之，检校司徒。初，门下史田伾倚逢吉亲信，顾财利，进婢，嬖之。伾坐事匿逢吉家，名捕弗获。及出镇，表随军，满岁不敢集，使人伪过门下省，调房州司马。为有司所发，即襄州捕之，诡谰不遣。御史劾奏，诏夺一季俸，因是贬续为涪州刺史，又新汀州刺史。久乃徙宣武，以太子太师为东都留守。及训用事，召拜尚书左仆射，足病不能朝，以司徒致仕。卒，年七十八，赠太尉，谥曰成。无子，以从弟子植嗣。</p>
            <p>　　元稹，字微之，河南河南人。六代祖岩，为隋兵部尚书。稹幼孤，母郑贤而文，亲授书传。九岁工属文，十五擢明经，判入等，补校书郎。元和元年举制科，对策第一，拜左拾遗。性明锐，遇事辄举。</p>
            <p>　　始，王叔文、王伾蒙幸太子宫而桡国政，稹谓宜选正人辅导，因献书曰：</p>
            <p>　　伏见陛下降明诏，脩废学，增胄子，然而事有先于此，臣敢昧死言之。</p>
            <p>　　贾谊有言：&quot;三代之君仁且久者，教之然也。&quot;周成王本中才，近管、蔡则谗入，任周、召则善闻。岂天聪明哉？而克终于道者，教也。始为太子也，太公为师，周公为傅，召公为保，伯禽、唐叔与游，目不阅淫艳，耳不闻优笑，居不近庸邪，玩不备珍异。及为君也，血气既定，游习既成，虽有放心，不能夺已成之性。则彼道德之言，固吾所习闻，陈之者易谕焉；回佞庸违，固吾所积惧，谄之者易辩焉。人之情莫不耀所能，党所近，苟得志，必快其所蕴。物性亦然，故鱼得水而游，鸟乘风而翔，火得薪而炽。夫成王所蕴，道德也；所近，圣贤也。快其蕴，则兴礼乐，朝诸侯，措刑罚，教之至也。</p>
            <p>　　秦则不然，灭先王之学，黜师保之位。胡亥之生也，《诗》、《书》不得闻，圣贤不得近。彼赵高，刑余之人，傅之以残忍戕贼之术，日恣睢，天下之人未尽愚，而亥不能分马鹿矣；高之威慑天下，而亥自幽深宫矣。若秦亡，则有以致之也。</p>
            <p>　　太宗为太子，选知道德者十八人与之游；即位后，虽间宴饮食，十八人者皆在。上之失无不言，下之情无不达，不四三年而名高盛古，斯游习之致也。贞观以来，保、傅皆宰相兼领，余官亦时重选，故马周恨位高不为司议郎，其验也。</p>
            <p>　　母后临朝，剪弃王室，中、睿为太子，虽有骨鲠敢言之士，不得在调护保安职，及谗言中伤，惟乐工剖腹为证，岂不哀哉！比来兹弊尤甚，师资保傅，不疾废眊目贵，即休戎罢帅者处之。又以僻滞华首之儒备侍直、侍读，越月逾时不得召。夫以匹士之爱其子，犹求明哲慈惠之师，岂天下元良而反不及乎？</p>
            <p>　　臣以为高祖至陛下十一圣，生而神明，长而仁圣，以是为屑屑者，故不之省。设万世之后，有周成中才，生于深宫，无保助之教，则将不能知喜怒哀乐所自，况稼穑艰难乎！愿令皇太子洎诸王齿胄讲业，行严师问道之礼，辍禽色之娱，资游习之善，岂不美哉！</p>
            <p>　　又自以职谏诤，不得数召见，上疏曰：</p>
            <p>　　臣闻治乱之始，各有萌象。容直言，广视听，躬勤庶务，委信大臣，使左右近习不得蔽疏远之人，此治象也。大臣不亲，直言不进，抵忌讳者杀，犯左右者刑，与一二近习决事深宫中，群臣莫得与，此乱萌也。人君始即位，萌象未见，必有狂直敢言者。上或激而进之，则天下君子望风曰：&quot;彼狂而容于上，其欲来天下士乎？吾之道可以行矣！&quot;其小人则竦利曰：&quot;彼之直，得幸于上，吾将直言以徼利乎！&quot;由是天下贤不肖各以所忠贡于上，上下之志，霈然而通。合天下之智，治万物之心，人人乐得其所，戴其上如赤子之亲慈母也，虽欲诱之为乱，可得乎？及夫进计者入，而直言者戮，则天下君子内谋曰：&quot;与其言不用而身为戮，吾宁危行言逊以保其终乎！&quot;其小人则择利曰：&quot;吾君所恶者拂心逆耳，吾将苟顺是非以事之。&quot;由是进见者革而不内，言事者寝而不闻，若此则十步之事不得见，况天下四方之远乎！故曰：聋瞽之君非无耳目，左右前后者屏蔽之，不使视听，欲不乱，可得哉？</p>
            <p>　　太宗初即位，天下莫有言者，孙伏伽以小事持谏，厚赐以勉之。自是论事者唯惧言不直、谏不极、不能激上之盛意，曾不以忌讳为虞。于是房、杜、王、魏议可否于前，四方言得失于外，不数年大治。岂文皇独运聪明于上哉？盖下尽其言，以宣扬发畅之也。夫乐全安，恶戮辱，古今情一也，岂独贞观之人轻犯忌讳而好戮辱哉？盖上激而进之也。喜顺从，怒謇犯，亦古今情一也，岂独文皇甘逆耳、怒从心哉？盖以顺从之利轻，而危亡之祸大，思为子孙建永安计也。为后嗣者，其可顺一朝意，而蔑文皇之天下乎？</p>
            <p>　　陛下即位已一岁，百辟卿士、天下四方之人，曾未有献一计进一言而受赏者；左右前后拾遗补阙，亦未有奏封执谏而蒙劝者。设谏鼓，置匦函，曾未闻雪冤决事、明察幽之意者。以陛下睿博洪深，励精求治，岂言而不用哉？盖下不能有所发明耳！承顾问者，独一二执政，对不及顷而罢，岂暇陈治安、议教化哉？它有司或时召见，仅能奉簿书计钱谷登降耳。以陛下之政，视贞观何如哉？贞观时，尚有房、杜、王、魏辅翊之智，日有献可替否者。今陛下当致治之初，而言事进计者岁无一人，岂非群下因循窃位之罪乎？辄昧死条上十事：一、教太子，正邦本；二、封诸王，固磐石；三、出宫人；四、嫁宗女；五、时召宰相讲庶政；六、次对群臣，广聪明；七、复正衙奏事；八、许方幅纠弹；九、禁非时贡献；十、省出入游畋。</p>
            <p>　　于时论傪、高弘本、豆卢靖等出为刺史，阅旬，追还诏书。稹谏：&quot;诏令数易，不能信天下。&quot;又陈西北边事。宪宗悦，召问得失。当路者恶之，出为河南尉，以母丧解。服除，拜监察御史。按狱东川，因劾奏节度使严砺违诏过赋数百万，没入涂山甫等八十余家田产奴婢。时砺已死，七刺史皆夺俸，砺党怒。俄分司东都。</p>
            <p>　　时浙西观察使韩皋杖安吉令孙澥，数日死；武宁王绍护送监军孟升丧乘驿，内丧邮中，吏不敢止；内园擅系人逾年，台不及知；河南尹诬杀诸生尹太阶；飞龙使诱亡命奴为养子；田季安盗取洛阳衣冠女；汴州没入死贾钱千万。凡十余事，悉论奏。会河南尹房式坐罪，稹举劾，按故事追摄，移书停务。诏薄式罪，召稹还。次敷水驿，中人仇士良夜至，稹不让，中人怒，击稹败面。宰相以稹年少轻树威，失宪臣体，贬江陵士曹参军，而李绛、崔群、白居易皆论其枉。久乃徙通州司马，改虢州长史。元和末，召拜膳部员外郎。</p>
            <p>　　稹尤长于诗，与居易名相埒，天下传讽，号&quot;元和体&quot;，往往播乐府。穆宗在东宫，妃嫔近习皆诵之，宫中呼元才子。稹之谪江陵，善临军崔潭峻。长庆初，潭骏方亲幸，以稹歌词数十百篇奏御，帝大悦，问：&quot;稹今安在？&quot;曰：&quot;为南宫散郎。&quot;即擢祠部郎中，知制诰。变诏书体，务纯厚明切，盛传一时。然其进非公议，为士类訾薄。稹内不平，因《诫风俗诏》历诋群有司，以逞其憾。</p>
            <p>　　俄迁中书舍人、翰林承旨学士。数召入，礼遇益厚，自谓得言天下事。中人争与稹交，魏弘简在枢密，尤相善。裴度出屯镇州，有所论奏，共沮却之。度三上疏劾弘简、稹倾乱国政：&quot;陛下欲平贼，当先清朝廷乃可。&quot;帝迫群议，乃罢弘简，而出稹为工部侍郎。然眷倚不衰。未几，进同中书门下平章事，朝野杂然轻笑，稹思立奇节报天子以厌人心。时王廷凑方围牛元翼于深州，稹所善于方言：&quot;王昭、于友明皆豪士，雅游燕、赵间，能得贼要领，可使反间而出元翼。愿以家赀办行，得兵部虚告二十，以便宜募士。&quot;稹然之。李逢吉知其谋，阴令李赏訹裴度曰：&quot;于方为稹结客，将刺公。&quot;度隐不发。神策军中尉以闻，诏韩皋、郑覃及逢吉杂治，无刺度状，而方计暴闻，遂与度偕罢宰相，出为同州刺史。谏官争言度不当免，而黜稹轻。帝独怜稹，但削长春宫使。初，狱未具，京兆刘遵古遣吏罗禁稹第，稹诉之，帝怒，责京兆，免捕贼尉，使使者慰稹。再期，徙浙东观察使。明州岁贡蚶，役邮子万人，不胜其疲，稹奏罢之。</p>
            <p>　　太和三年，召为尚书左丞，务振纲纪，出郎官尤无状者七人。然稹素无检，望轻，不为公议所右。王播卒，谋复辅政甚力，讫不遂。俄拜武昌节度使。卒，年五十三，赠尚书右仆射。</p>
            <p>　　所论著甚多，行于世。在越时，辟窦巩。巩，天下工为诗，与之酬和，故镜湖秦望之奇益传，时号&quot;兰亭绝唱&quot;。稹始言事峭直，欲以立名，中见斥废十年，信道不坚，乃丧所守。附宦贵得宰相，居位才三月罢。晚节弥沮丧，加廉节不饰云。</p>
            <p>　　牛僧孺，字思黯，隋仆射奇章公弘之裔。幼孤，下杜樊乡有赐田数顷，依以为生。工属文，第进士。元和初，以贤良方正对策，与李宗闵、皇甫湜俱第一，条指失政，其言鲠讦，不避宰相。宰相怒，故杨于陵、郑敬、韦贯之、李益等坐考非其宜，皆调去。僧孺调伊阙尉，改河南，迁监察御史，进累考工员外郎、集贤殿直学士。</p>
            <p>　　穆宗初，以库部郎中知制诰。徙御史中丞，按治不法，内外澄肃。宿州刺史李直臣坐赇当死，赂宦侍为助，具狱上。帝曰：&quot;直臣有才，朕欲贷而用之。&quot;僧孺曰：&quot;彼不才者，持禄取容耳。天子制法，所以束缚有才者。禄山、硃泚以才过人，故乱天下。&quot;帝异其言，乃止。赐金紫服，以户部侍郎同中书门下平章事。</p>
            <p>　　始，韩弘入朝，其子公武用财赂权贵，杜塞言者。俄而弘、公武卒，孙弱不能事，帝遣使者至其家，悉收赀簿，校计出入。所以饷中朝臣者皆在，至僧孺，独注其左曰：&quot;某月日，送钱千万，不纳。&quot;帝善之，谓左右曰：&quot;吾不谬知人。&quot;繇是遂以相。寻迁中书侍郎。</p>
            <p>　　敬宗立，进封奇章郡公。是时政出近幸，僧孺数表去位，帝为于鄂州置武昌军，授武昌节度使、同平章事。鄂城土恶亟圮，岁增筑，赋蓑茅于民，吏倚为扰。僧孺陶甓以城，五年毕，鄂人无复岁费。又废沔州以省冗官。</p>
            <p>　　文宗立，李宗闵当国，屡称僧孺贤，不宜弃外。复以兵部尚书平章事。幽州乱，杨志诚逐李载义，帝不时召宰相问计，僧孺曰：&quot;是不足为朝廷忧。夫范阳自安、史后，国家无所系休戚，前日刘总挈境归国，荒财耗力且百万，终不得范阳尺帛斗粟入天府，俄复失之。今志诚繇向载义也，第付以节使扞奚、契丹，彼且自力，不足以逆顺治也。&quot;帝曰：&quot;吾初不计此，公言是也。&quot;因遣使慰抚之。进门下侍郎、弘文馆大学士。</p>
            <p>　　是时，吐蕃请和，约弛兵，而大酋悉怛谋举维州入之剑南，于是李德裕上言：&quot;韦皋经略西山，至死恨不能致，今以生羌二千人烧十三桥，捣虏之虚，可以得志。&quot;帝使君臣大议，请如德裕策。僧孺持不可，曰：&quot;吐蕃绵地万里，失一维州，无害其强。今脩好使者尚未至，遽反其言。且中国御戎，守信为上，应敌次之。彼来责曰：'何故失信？'赞普牧马蔚茹川，若东袭陇坂，以骑缀回中，不三日抵咸阳桥，则京师戒严，虽得百维州何益！&quot;帝然之，遂诏返降者。时皆谓僧孺挟素怨，横议沮解之，帝亦以为不直。</p>
            <p>　　会中人王守澄引纤人窃议朝政，它日延英召见宰相曰：&quot;公等有意于太平乎？何道以致之？&quot;僧孺曰：&quot;臣待罪宰相，不能康济，然太平亦无象。今四夷不内扰，百姓安生业，私室无强家，上不壅蔽，下不怨讟，虽未及至盛，亦足为治矣。而更求太平，非臣所及。&quot;退谓它宰相曰：&quot;上责成如是，吾可久处此耶？&quot;固请罢，乃检校尚书左仆射平章事，为淮南节度副大使。天子既急于治，故李训等投隙得售其妄，几至亡国。</p>
            <p>　　开成初，表解剧镇，以检校司空为东都留守。僧孺治第洛之归仁里，多致嘉石美木，与宾客相娱乐。三年，召为尚书左仆射。僧孺入朝，会庄恪太子薨，既见，陈父子君臣人伦大经，以悟帝意，帝泫然流涕。以足疾不任谒，检校司空、平章事，为山南东道节度使。赐彝樽、龙勺，诏曰；&quot;精金古器以比况君子，卿宜少留。&quot;僧孺固请，乃行。</p>
            <p>　　会昌元年，汉水溢，坏城郭，坐不谨防，下迁太子少保。进少师。明年，以太子太傅留守东都。刘稹诛，而石雄军吏得从谏与僧孺、李宗闵交结状。又河南少尹吕述言：&quot;僧孺闻稹诛，恨叹之。&quot;武宗怒，黜为太子少保，分司东都，累贬循州长史。宣宗立，徙衡、汝二州，还为太子少师。卒，赠太尉，年六十九。谥曰文简。</p>
            <p>　　诸子蔚、丛最显。</p>
            <p>　　蔚，字大章，少擢两经，又第进士，繇监察御史为右补阙。大中初，屡条切政，宣宗喜曰：&quot;牛氏果有子，差尉人意。&quot;出金州刺史，迁累吏部郎中。失权幸意，贬国子博士，分司东都。复以吏部召，兼史馆修撰。</p>
            <p>　　咸通中，进至户部侍郎，袭奇章侯。坐累免，未一岁，复官。久之，检校兵部尚书、山南西道节度使。治梁三年，徐州盗起，神策两中尉讽诸籓悉财助军，蔚索府帛三万以献，中人嫌其吝，用吴行鲁代之。黄巢入京师，遁山南，故吏民喜蔚至，争迎候。因请老，以尚书右仆射致仕，卒。子徽。</p>
            <p>　　徽举进士，累擢吏部员外郎。乾符中选滥，吏多奸，岁调四千员，徽治以刚明，柅杜干请，法度复振。</p>
            <p>　　蔚避地于梁，道病，徽与子扶篮舆，历阁路，盗击其首，血流面，持舆不息。盗迫之，徽拜曰：&quot;人皆有父，今亲老而疾，幸无骇惊。&quot;盗感之，乃止。及前谷，又逢盗，辄相语曰：&quot;此孝子也！&quot;共举舆舍之家，进帛裹创，以饘饮奉蔚，留信宿去。抵梁，徽趋蜀谒行在，丐归侍亲疾。会拜谏议大夫，固辞，见宰相杜让能曰：&quot;上迁幸当从，亲有疾当侍，而徽兄在朝廷，身乞还营医药。&quot;时兄循已位给事中，许之。父丧，客梁、汉。终丧，以中书舍人召，辞疾，改给事中，留陈仓。</p>
            <p>　　张濬伐太原，引为判官，敕在所敦遣。徽太息曰：&quot;王室方复，廥藏殚耗，当协和诸侯以为籓屏，而又济以兵，诸侯离心，必有后忧。&quot;不肯起。濬果败。复召为给事中。</p>
            <p>　　杨复恭叛山南，李茂贞请假招讨节伐之，未报，而与王行瑜辄出兵。昭宗怒，持奏不下。茂贞亟请，帝召群臣议，无敢言。徽曰：&quot;王室多难，茂贞诚有功。今复恭阻兵而讨之，罪在不俟命尔。臣闻两镇兵多杀伤，不早有所制，则梁、汉之人尽矣。请假以节，明约束，则军有所畏。&quot;帝曰：&quot;然。&quot;乃以招讨使授茂贞，果有功，然益偃蹇，帝使宰相杜让能将兵诛讨，徽谏曰：&quot;岐，国西门。茂贞凭其众而暴，若令万分一不利，屈威重奈何？愿徐制之。&quot;不听。师出，帝复召徽曰：&quot;今伐茂贞，彼众乌合，取必万全，卿计何日有捷？&quot;对曰：&quot;臣职谏争，所言者军国大体，如索贼平之期，愿陛下考蓍龟，责将帅，非臣职也。&quot;既而师果败，遂杀大臣，王室益弱。</p>
            <p>　　俄由中书舍人为刑部侍郎，袭奇章男。崔胤忌徽之正，换左散常侍，徙太子宾客，以刑部尚书致仕，归樊川。卒，赠吏部尚书。</p>
            <p>　　丛，字表龄，第进士，由籓帅幕府任补阙，数言事。会宰相请广谏员，宣宗曰：&quot;谏臣惟能举职为可，奚用众耶？今张符、赵璘、牛丛使朕闻所未闻，三人足矣。&quot;以司勋员外郎为睦州刺史，帝劳曰：&quot;卿非得怨宰相乎？&quot;对曰：&quot;陛下比诏，不由刺史县令，不任近臣，宰相以是擢臣，非嫌也。&quot;即赐金紫，谢曰：&quot;臣今衣刺史所假绯，即赐紫，为越等。&quot;乃赐银绯。</p>
            <p>　　咸通末，拜剑南西川节度使。时蛮犯边，抵大渡，进略黎、雅、叩邛崃关，谩书求入朝，且曰假道。丛囚其使四十人，释二人还之，蛮惧，即引去。</p>
            <p>　　僖宗幸蜀，授太常卿。以病求为巴州刺史，不许。还京，为吏部尚书。嗣襄王乱，丛客死太原。</p>
            <p>　　李宗闵，字损之，郑王元懿四世孙。擢进士，调华州参军事。举贤良方正，与牛僧孺诋切时政，触宰相，李吉甫恶之，补洛阳尉。久流落不偶，去从籓府辟署。入授监察御史、礼部员外郎。裴度伐蔡，引为彰义观察判官。蔡平，迁驾部郎中，知制诰。穆宗即位，进中书舍人。时为华州刺史，父子同拜，世以为宠。</p>
            <p>　　长庆初，钱徽典贡举，宗闵托所亲于徽，而李德裕、李绅、元稹在翰林，有宠于帝，共白徽纳干丐，取士不以实，宗闵坐贬剑州刺史。由是嫌忌显结，树党相磨轧，凡四十年，搢绅之祸不能解。俄复为中书舍人，典贡举，所取多知名士，若唐冲、薛庠、袁都等，世谓之&quot;玉笋&quot;。宝历初，累进兵部侍郎，父丧解。太和中，以吏部侍郎同中书门下平章事。时德裕自浙西召，欲以相，而宗闵中助多，先得进，即引僧孺同秉政，相唱和，去异己者，德裕所善皆逐之。迁中书侍郎。</p>
            <p>　　久之，德裕为相，与宗闵共当国。德裕入谢，文宗曰：&quot;而知朝廷有朋党乎？&quot;德裕曰：&quot;今中朝半为党人，虽后来者，趋利而靡，往往陷之。陛下能用中立无私者，党与破矣。&quot;帝曰：&quot;众以杨虞卿、张元夫、萧澣为党魁。&quot;德裕因请皆出为刺史，帝然之。即以虞卿为常州，元夫为汝州，萧澣为郑州。宗闵曰：&quot;虞卿位给事中，州不容在元夫下。德裕居外久，其知党人不如臣之详。虞卿日见宾客于第，世号行中书，故臣未尝与美官。&quot;德裕质之曰：&quot;给事中非美官云何？&quot;宗闵大沮，不得对。俄以同平章事为山南西道节度使。</p>
            <p>　　李训、郑注始用事，疾德裕，共訾短之。乃罢德裕，复召宗闵知政事，进封襄武县侯，恣肆附托。会虞卿以京兆尹得罪，极言营解，帝怒叱曰：&quot;尔尝以郑覃为妖气，今自为妖耶？&quot;即出为明州刺史，贬处州长史。训、注乃劾：&quot;宗闵异时阴结驸马都尉沈、内人宋若宪、宦者韦元素、王践言等求宰相，且言顷上有疾，密问术家吕华，迎考命历，曰：'恶十二月。'而践言监军剑南，受德裕赇，复与宗闵家私。&quot;乃贬宗闵潮州司户参军事，逐柳州，元素等悉流岭南，亲信并斥。时训、注欲以权市天下，凡不附己者，皆指以二人党，逐去之。人人骇栗，连月雺晦。帝乃诏宗闵、德裕姻家门生故吏，自今一切不问，所以慰安中外。尝叹曰：&quot;去河北贼易，去此朋党难！&quot;</p>
            <p>　　开成初，幽州刺史元忠、河阳李载义累表论洗，乃徙为衢州司马。杨嗣复辅政，与宗闵善，欲复用，而畏郑覃，乃托宦人讽帝。帝因紫宸对覃曰：&quot;朕念宗闵久斥，应授一官。&quot;覃曰：&quot;陛下徙令少近则可，若再用，臣请前免。&quot;陈夷行曰：&quot;宗闵之罪，不即死为幸。宝历时，李续、张又新等号'八关十六子'，朋比险妄，朝廷几危。&quot;李珏曰：&quot;此李逢吉罪。今续丧阕，不可不任以官。&quot;夷行曰：&quot;不然，舜逐四凶天下治，朝廷何惜数憸人，使乱纪纲？&quot;嗣复曰：&quot;事当适宜，不可以憎爱夺。&quot;帝曰：&quot;州刺史可乎？&quot;覃请授洪州别驾。夷行曰：&quot;宗闵始庇郑注，阶其祸，几覆国。&quot;嗣复曰：&quot;陛下向欲官郑注，而宗闵不奉诏，尚当记之。&quot;覃质曰：&quot;嗣复党宗闵者，彼其恶似李林甫。&quot;嗣复曰：&quot;覃言过矣。林甫石贤忌功，夷灭十余族，宗闵固无之。始，宗闵与德裕俱得罪，德裕再徙镇，而宗闵故在贬地。夫惩劝宜一，不可谓党。&quot;因折覃曰：&quot;比殷侑为韩益求官，臣以其昔坐赃，不许。覃托臣勿论，是岂不为党乎？&quot;遂擢宗闵杭州刺史。迁太子宾客，分司东都。</p>
            <p>　　既而覃、夷行去位，嗣复谋引宗闵复辅政，未及而文宗崩。会昌中，刘稹以泽潞叛，德裕建言宗闵素厚从谏，今上党近东都，乃拜宗闵湖州刺史。稹败，得交通状，贬漳州长史，流封州。宣宗即位，徙柳州司马，卒。</p>
            <p>　　宗闵性机警，始有当世令名，既浸贵，喜权势。初为裴度引拔，后度荐德裕可为相，宗闵遂与为怨。韩愈为作《南山》、《猛虎行》规之。而宗闵崇私党，薰炽中外，卒以是败。</p>
            <p>　　子琨、瓚，皆擢进士。令狐綯作相，而瓚以知制诰历翰林学士。綯罢，亦为桂管观察使。不善御军，为士卒所逐，贬死。</p>
            <p>　　宗闵弟宗冉，其子汤，累官京兆尹，黄巢陷长安，杀之。</p>
            <p>　　杨嗣复，字继之。父于陵，始见识于浙西观察使韩滉，妻以其女。归谓妻曰：&quot;吾阅人多矣，后贵且寿无若生者，有子必位宰相。&quot;既而生嗣复，滉抚其顶曰：&quot;名与位皆逾其父，杨氏之庆也。&quot;因字曰庆门。八岁知属文，后擢进士、博学宏辞，与裴度、柳公绰皆为武元衡所知，表署剑南幕府。进右拾遗，直史馆。尤善礼家学，改太常博士，再迁礼部员外郎。时于陵为户部侍郎，嗣复避同省，换他官，有诏：&quot;同司，亲大功以上，非联判句检官长，皆勿避。官同职异，虽父子兄弟无嫌。&quot;迁累中书舍人。</p>
            <p>　　嗣复与牛僧孺、李宗闵雅相善，二人辅政，引之，然不欲越父当国，故权知礼部侍郎。凡二期，得士六十八人，多显官。文宗嗣位，进户部侍郎。于陵老，求侍不许。丧除，擢尚书左丞。太和中，宗闵罢，嗣复出为剑南东川节度使。宗闵复相，徙西川。</p>
            <p>　　开成初，以户部侍郎召，领诸道盐铁转运使。俄与李珏并拜同中书门下平章事，弘农县伯，仍领盐铁。后紫宸奏事，嗣复为帝言：&quot;陆洿屏居民间，而上书论兵，可劝以官。&quot;珏趣和曰：&quot;土多趋竞，能奖洿，贪夫廉矣。比窦洵直以论事见赏，天下释然，况官洿耶！&quot;帝曰：&quot;朕赏洵直，褒其心尔。&quot;郑覃不平曰：&quot;彼苞藏固未易知。&quot;嗣复曰：&quot;洵直无邪，臣知之。&quot;覃曰：&quot;陛下当察朋党。&quot;嗣复曰：&quot;覃疑臣党，臣应免。&quot;即再拜祈罢。珏见言切，缪曰：&quot;朋党固少弭。&quot;覃曰：&quot;附离复生。&quot;帝曰：&quot;向所谓党与，不已尽乎？&quot;覃曰：&quot;杨汉公、张又新、李续故在。&quot;珏乃陈边事，欲绝其语。覃曰：&quot;论边事安危，臣不如珏；嫉朋比，珏不如臣。&quot;嗣复曰：&quot;臣闻左右佩剑，彼此相笑，未知覃果谓谁为朋党邪？&quot;因当香案顿首曰：&quot;臣位宰相，不能进贤退不肖，以朋党获讥，非所以重朝廷。&quot;固乞罢，帝方委以政，故尉安之。</p>
            <p>　　它日，帝问：&quot;符谶可信乎？何从而生？&quot;嗣复曰：&quot;汉光武以谶决事，隋文帝亦喜之，故其书蔓天下。班彪《王命论》有所引述，特以止贼乱，非重之也。&quot;珏曰：&quot;治乱宜直推人事耳。&quot;帝曰：&quot;然。&quot;又问：&quot;天后时有起布衣为宰相者，果可用乎？&quot;嗣复曰：&quot;天后重用刑，轻用官，自为之计耳。必责能否，要待历试乃可。&quot;</p>
            <p>　　是时延英访对，史官不及知。嗣复建言：&quot;故事，正衙，起居注在前；便坐，无所纪录。姚、赵憬皆请置时政记，不能行。臣请延英对宰相语关道德刑政者，委中书门下直日纪录，月付史官。&quot;它宰相议不同，止。久之，帝又问：&quot;延英政事，孰当记之？&quot;珏监修国史，对曰：&quot;臣之职也。&quot;陈夷行曰：&quot;宰相所录，恐掩蔽圣德，自盗美名。臣向言不欲威权在下者，此也。&quot;珏曰：&quot;夷行疑宰相卖威权，货刑赏。不然，何自居位而为此言邪？臣得罢为幸。&quot;覃曰：&quot;陛下开成初政甚善，三年后，日不逮前。&quot;嗣复曰：&quot;开成初，覃、夷行当国，三年后，臣与李珏同进。臣不能悉心奉职，使政事日不逮前，臣之罪也。纵陛下不忍加诛，当自殄灭。&quot;即叩头请从此辞，不敢更至中书，乃趋出。帝使使者召还，曰：&quot;覃言失，何及此邪？&quot;覃起谢曰：&quot;臣愚不知忌讳，近事虽善，犹未尽公。臣非专斥嗣复，而遽求去，乃不使臣言耳。&quot;嗣复曰：&quot;陛下月费俸禀数十万，时新异赐必先及，将责臣辅圣功，求至治也。使不及初，岂臣当死，累陛下之德，奈何？惟陛下别求贤以自辅。&quot;帝曰：&quot;覃偶及之，奚执咎？&quot;嗣复阖门不肯起，帝乃免覃、夷行相，而嗣复专天下事。</p>
            <p>　　进门下侍郎。建言：&quot;使府官属多，宜省。&quot;帝曰：&quot;无反滞才乎？&quot;对曰：&quot;才者自异，汰去粃滓者，菁华乃出。&quot;帝曰：&quot;昔萧复乘政，难言者必言，卿其志之！&quot;</p>
            <p>　　未几，帝崩，中尉仇士良废遗诏，立武宗。帝之立，非宰相意，故内薄执政臣，不加礼，自用李德裕而罢嗣复为吏部尚书，出为湖南观察使。会诛薛季棱、刘弘逸，中人多言尝附嗣复、珏，不利于陛下。帝刚急，即诏中使分道诛嗣复等，德裕与崔郓、崔珙等诣延英言：&quot;故事，大臣非恶状明白，未有诛死者。昔太宗、玄宗、德宗三帝，皆尝用重刑，后无不悔，愿徐思其宜，使天下知盛德有所容，不欲人以为冤。&quot;帝曰：&quot;朕缵嗣之际，宰相何尝比数！且珏等各有附会，若珏、季棱属陈王，犹是先帝意。如嗣复、弘逸属安王，乃内为杨妃谋。且其所绐书曰：'姑何不斅天后？'&quot;德裕曰：&quot;飞语难辨。&quot;帝曰：&quot;妃昔有疾，先帝许其弟入侍，得通其谋。禁中证左尤具，我不欲暴于外。使安王立，肯容我耶？&quot;言毕戚然，乃曰：&quot;为卿赦之！&quot;因追使者还，贬嗣复潮州刺史。</p>
            <p>　　宣宗立，起为江州刺史。以吏部尚书召，道岳州卒，年六十六，赠尚书左仆射，谥曰孝穆。</p>
            <p>　　嗣复领贡举时，于陵自洛入朝，乃率门生出迎，置酒第中，于陵坐堂上，嗣复与诸生坐两序。始于陵在考功，擢浙东观察使李师稷及第，时亦在焉。人谓杨氏上下门生，世以为美。</p>
            <p>　　嗣复五子，其显者：授、损。</p>
            <p>　　授，字得符，于昆弟最贤。由进士第迁累户部侍郎，以母病求为秘书监。后以刑部尚书从昭宗幸华，徙太子少保，卒，赠尚书左仆射。</p>
            <p>　　子煚，字公隐，累擢左拾遗。昭宗初立，数游宴，上疏极谏。历户部员外郎。崔胤招硃全忠入京师，煚挈族客湖南。终谏议大夫。</p>
            <p>　　损，字子默，繇廕补蓝田尉，至殿中侍御史。家新昌里，与路岩第接。岩方为相，欲易其厩以广第。损族仕者十余人，议曰：&quot;家世盛衰，系权者喜怒，不可拒。&quot;损曰：&quot;今尺寸土皆先人旧赀，非吾等所有，安可奉权臣邪？穷达，命也！&quot;卒不与。岩不悦，使损按狱黔中，逾年还。三迁绛州刺史。岩罢去，召为给事，迁京兆尹。与宰相卢携雅不叶，复除给事中。陕虢军乱，逐观察使崔荛，命损代之，至则尽诛有罪者。拜平卢节度使，徙天平，未赴复留，卒官下。</p>
            <p>　　赞曰：夫口道先王语，行如市人，其名曰&quot;盗儒&quot;。僧孺、宗闵以方正敢言进，既当国，反奋私昵党，排击所憎，是时权震天下，人指曰&quot;牛李&quot;，非盗谓何？逢吉险邪，稹浮躁，嗣复辩给，固无足言。幸主孱昏，不底于戮，治世之罪人欤！</p>
          </td>
        </tr>
      </table>
      <p>&nbsp;</p>
      <table width="460" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='186.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='188.htm'>下一页 </a></div>
                </td>
              </tr>
            </table>
            <p align=center>作者：[宋]欧阳修、宋祁 
            <hr width=90%>
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
          </td>
        </tr>
      </table>
      <p align="center" class="h">&nbsp; </p>
      </td>
  </tr>
  <tr> </tr>
</table>
<table width="776" border="0" cellspacing="0" cellpadding="0">
  <tr>
    <td>&nbsp;</td>
    <td width="476" height="20"><img src="bottom.gif" width="476" height="20"></td>
  </tr>
</table>
</body>
</html>
