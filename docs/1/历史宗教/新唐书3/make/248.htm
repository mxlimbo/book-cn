<html>
<head>
<title>列传第一百五十下  逆臣下</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<table width="776" border="0" cellspacing="0" cellpadding="0">
  <tr> 
    <td rowspan="2" height="234" valign="top" width="139"><img src="left.gif" height="234" width="139"></td>
    <td rowspan="2" width="87" valign="top" align="right"><img src="middle.gif" width="87" height="234" usemap="#Map" border="0"><map name="Map"><area shape="rect" coords="4,7,83,27" href="247.htm"><area shape="rect" coords="3,87,83,107" href="content.htm"><area shape="rect" coords="5,166,80,189" href="249.htm"></map></td>
    <td rowspan="2" width="74" valign="top"><img src="right.gif" width="74" height="234"></td>
    <td rowspan="2" valign="top" width="476"> 
      <p><img src="up.gif" width="476" height="20"></p>
      <table width="460" cellspacing="0" cellpadding="0">
        <tr> 
          <td> 
            <p>&nbsp;</p>
            <p align="center" class="h">列传第一百五十下 逆臣下</p>
          </td>
        </tr>
      </table>
      <br>
      <table width="460" border="0" cellspacing="0" cellpadding="0">
        <tr>
          <td>　　黄巢，曹州冤句人。世鬻盐，富于赀。善击剑骑射，稍通书记，辩给，喜养亡命。
            <p>　　咸通末，仍岁饥，盗兴河南。乾符二年，濮名贼王仙芝乱长垣，有众三千，残曹、濮二州，俘万人，势遂张。仙芝妄号大将军，檄诸道，言吏贪沓，赋重，赏罚不平。宰相耻之，僖宗不知也。其票帅尚君长、柴存、毕师鐸、曹师雄、柳彦璋、刘汉宏、李重霸等十馀辈，所在肆掠。而巢喜乱，即与群从八人，募众得数千人以应仙芝，转寇河南十五州，众遂数万。</p>
            <p>　　帝使平庐节度使宋威与其副曹全晸数击贼，败之，拜诸道行营招讨使，给卫兵三千、骑五百，诏河南诸镇皆受节度，以左散骑常侍曾元裕副焉。仙芝略沂州，威败贼城下，仙芝亡去。威因奏大渠死，擅纵麾下兵还青州，君臣皆入贺。居三日，州县奏贼故在。时兵始休，有诏复遣，士皆忿，思乱。贼间之，趣郏城，不十日破八县。帝忧迫近东都，督诸道兵检遏，于是凤翔、邠宁、泾原兵守陕、潼关，元裕守东都，义成、昭义以兵卫宫。</p>
            <p>　　仙芝去攻汝州，杀其将，刺史走，东都大震，百官脱身出奔。贼破阳武，围郑州，不克，蚁聚邓、汝间。关以东州县，大抵皆畏贼，婴城守，故贼放兵四略，残郢、复二州，所过焚剽，生人几尽。官军急追，则遗赀布路，士争取之，率逗桡不前。贼转入申、光，残隋州，执刺史，据安州自如，分奇兵围舒，击庐、寿、光等州。</p>
            <p>　　时威老且暗，不任军，阴与元裕谋曰：&quot;昔庞勋灭，康承训即得罪。吾属虽成功，其免祸乎？不如留贼，不幸为天子，我不失作功臣。&quot;故蹑贼一舍，完军顾望。帝亦知之，更以陈许节度使崔安潜为行营都统，以前鸿胪卿李琢代威，右威卫上将军张自勉代元裕。</p>
            <p>　　贼出入蕲、黄，蕲州刺史裴渥为贼求官，约罢兵。仙芝与巢等诣渥饮。未几，诏拜仙芝左神策军押衙，遣中人慰抚。仙芝喜，巢恨赏不及己，询曰：&quot;君降，独得官，五千众且奈何？丐我兵，无留。&quot;因击仙芝，伤首。仙芝惮众怒，即不受命，劫州兵，渥、中人亡去。贼分其众：尚君长入陈、蔡；巢北掠齐、鲁，众万人，入郓州，杀节度使薛崇，进陷军州，遂至数万，繇颍、蔡保嵖岈山。</p>
            <p>　　是时柳彦璋又取江州，执刺史陶祥。巢引兵复与仙芝合，围宋州。会自勉救兵至，斩贼二千级，仙芝解而南，度汉，攻荆南。于是节度使杨知温婴城守，贼纵火焚楼堞，知温不出，有诏以高骈代之。骈以蜀兵万五千赍Я粮，期三十日至，而城已陷，知温走，贼不能守。于是诏左武卫将军刘秉仁为江州刺史，勒兵乘单舟入贼栅，贼大骇，相率迎降，遂斩彦璋。</p>
            <p>　　巢攻和州，未克。仙芝自围洪州，取之，使徐唐莒守。进破朗、岳，遂围潭州，观察使崔瑾拒却之。乃向浙西，扰宣、润，不能得所欲，身留江西，趣别部还入河南。</p>
            <p>　　帝诏崔安潜归忠武，复起宋威、曾元裕，以招讨使还之，而杨复光监军。复光遣其属吴彦宏以诏谕贼，仙芝乃遣蔡温球、楚彦威、尚君长来降，欲诣阙请罪，又遗威书求节度。威阳许之，上言&quot;与君长战，禽之&quot;。复光固言其降。命侍御史与中人驰驿即讯，不能明。卒斩君长等于狗脊岭。仙芝怒，还攻洪州，入其郛。威自将往救，败仙芝于黄梅，斩贼五万级，获仙芝，传首京师。</p>
            <p>　　当此时，巢方围亳州未下，君长弟让率仙芝溃党归巢，推巢为王，号&quot;冲天大将军&quot;，署拜官属，驱河南、山南之民十馀万掠淮南，建元王霸。</p>
            <p>　　曾元裕败贼于申州，死者万人。帝以威杀尚君长非是，且讨贼无功，诏还青州，以元裕为招讨使，张自勉为副。巢破考城，取濮州，元裕军荆、襄，援兵阻，更拜自勉东北面行营招讨使，督诸军急捕。巢方掠襄邑、雍丘，诏滑州节度使李峄壁原武。巢寇叶、阳翟，欲窥东都。会左神武大将军刘景仁以兵五千援东都，河阳节度使郑延休兵三千壁河阴。巢兵在江西者，为镇海节度使高骈所破；寇新郑、郏、襄城、阳翟者，为崔安潜逐走；在浙西者，为节度使裴璩斩二长，死者甚众。巢大沮畏，乃诣天平军乞降，诏授巢右卫将军。巢度籓镇不一，未足制己，即叛去，转寇浙东，执观察使崔璆。于是高骈遣将张潾、梁缵攻贼，破之。贼收众逾江西，破虔、吉、饶、信等州，因刊山开道七百里，直趋建州。</p>
            <p>　　初，军中谣曰：&quot;逢儒则肉，师必覆。&quot;巢入闽，俘民绐称儒者，皆释，时六年三月也。儳路围福州，观察使韦岫战不胜，弃城遁，贼入之，焚室庐，杀人如蓺。过崇文馆校书郎黄璞家，令曰：&quot;此儒者，灭炬弗焚。&quot;又求处士周朴，得之，谓曰：&quot;能从我乎？&quot;答曰：&quot;我尚不仕天子，安能从贼？&quot;巢怒斩朴。是时闽地诸州皆没，有诏高骈为诸道行营都统以拒贼。</p>
            <p>　　巢陷桂管，进寇广州，诒节度使李迢书，求表为天平节度，又胁崔璆言于朝，宰相郑畋欲许之，卢携、田令孜执不可。巢又丐安南都护、广州节度使。书闻，右仆射于琮议：&quot;南海市舶利不赀，贼得益富，而国用屈。&quot;乃拜巢率府率。巢见诏大诟，急攻广州，执李迢，自号&quot;义军都统&quot;，露表告将入关，因诋宦竖柄朝，垢蠹纪纲，指诸臣与中人赂遗交构状，铨贡失才，禁刺史殖财产，县令犯赃者族，皆当时极敝。</p>
            <p>　　天子既惩宋威失计，罢之，而宰相王鐸请自行，乃拜鐸荆南节度使、南面行营招讨都统，率诸道兵进讨。鐸屯江陵，表泰宁节度使李系为招讨副使、湖南观察使，以先锋屯潭州，两屯烽驿相望。会贼中大疫，众死什四，遂引北还。自桂编大桴，沿湘下衡、永，破潭州，李系走朗州，兵十馀万闉焉，投胔蔽江。进逼江陵，号五十万。鐸兵寡，即乘城。先此，刘汉宏已略地，焚庐廥，人皆窜山谷。俄而系败问至，鐸弃城走襄阳，官军乘乱纵掠，会雨雪，人多死沟壑。</p>
            <p>　　其十月，巢据荆南，胁李迢草表报天子。迢曰：&quot;吾腕可断，表不可为。&quot;巢怒，杀之。欲进蹑鐸，会江西招讨使曹全晸与山南东道节度使刘巨容壁荆门，使沙陀以五百骑钌辔藻鞯望贼阵纵而遁，贼以为怯。明日，诸将乘以战，而马识沙陀语，呼之辄奔还，莫能禁。官兵伏于林，斗而北，贼急追，伏发，大败之，执贼渠十二辈。巢惧，度江东走，师促之，俘什八，鐸招汉宏降之。或劝巨容穷追，答曰：&quot;国家多负人，危难不吝赏，事平则得罪，不如留贼冀后福。&quot;止不追，故巢得复整，攻鄂州，入之。全晸将度江，会有诏以段彦枌代其使，乃止。</p>
            <p>　　巢畏袭，转掠江西，再入饶、信、杭州，众至二十万。攻临安，戍将董昌兵寡，不敢战，伏数十骑莽中，贼至，伏弩射杀贼将，下皆走。昌进屯八百里，见舍媪曰：&quot;有追至，告以临安兵屯八百里矣。&quot;贼骇曰：&quot;向数骑能困我，况军八百里乎？&quot;乃还，残宣、歙等十五州。</p>
            <p>　　广明元年，淮南高骈遣将张潾度江败王重霸，降之。巢数却，乃保饶州，众多疫，别部常宏以众数万降，所在戮死。诸军屡奏破贼，皆不实，朝廷信之，稍自安。巢得计，破杀张潾，陷睦、婺二州，又取宣州。而汉宏残众复奋，寇宋州，掠申、光，来与巢合，济采石，侵扬州。高骈按兵不出。诏兗海节度使齐克让屯汝州，拜全晸天平节度使兼东面副都统。贼方守滁、和，全晸以天平兵败于淮上。宰相豆卢彖计：&quot;救师未至，请假巢天平节度使，使无得西，以精兵戍宣武，塞汝、郑路，贼首可致矣。&quot;卢携执不可，请&quot;召诸道兵壁泗上，以宣武节度统之，则巢且还寇东南，徘徊山浙，救死而已&quot;。诏可。前此已诏天下兵屯溵水，禁贼北走。于是徐兵三千道许，其帅薛能馆徐众城中，许人惊谓见袭，部将周岌自溵水还，杀能，自称留后。徐军闻乱，列将时溥亦引归，囚其帅支详。兗海齐克让惧下叛，引军还兗州，溵水屯皆散。</p>
            <p>　　巢闻，悉众度淮，妄称&quot;率土大将军&quot;，整众不剽掠，所过惟取丁壮益兵。李罕之犯申、光、颍、宋、徐、兗等州，吏皆亡。巢自将攻汝州，欲薄东都。当是时，天子冲弱，怖而流泪，宰相更共建言，悉神策并关内诸节度兵十五万守潼关。田令孜请自将而东，然内震扰，前说帝以幸蜀事。帝自幸神策军，擢左军骑将张承范为先锋，右军步将王师会督粮道，以飞龙使杨复恭副令孜。于是募兵京师，得数千人。</p>
            <p>　　当是时，巢已陷东都，留守刘允章以百官迎贼。巢入，劳问而已，里闾晏然。帝饯令孜章信门，赍遗丰优。然卫兵皆长安高赀，世籍两军，得禀赐，侈服怒马以诧权豪，初不知战，闻料选，皆哭于家，阴出赀雇贩区病坊以备行阵，不能持兵，观者寒毛以忄栗。承范以强弩三千防关，辞曰：&quot;禄山率兵五万陷东都，今贼众六十万，过禄山远甚，恐不足守。&quot;帝不许。贼进取陕、虢，檄关戍曰：&quot;吾道淮南，逐高骈如鼠走穴，尔无拒我！&quot;神策兵过华，裹三日粮，不能饱，无斗志。</p>
            <p>　　十二月，巢攻关，齐克让以其军战关外，贼少却。俄而巢至，师大呼，川谷皆震，时士饥甚，潜烧克让营，克让走入关。承范出金谕军中曰：&quot;诸君勉报国，救且至。&quot;士感泣，拒战。贼见师不继，急攻关，王师矢尽，飞石以射，巢驱氏内堑，火关楼皆尽。始，关左有大谷，禁行人，号&quot;禁谷&quot;。贼至，令孜屯关，而忘谷之可入。尚让引众趋谷，承范惶遽，使师会以劲弩八百邀之，比至，而贼已入。明日，夹攻关，王师溃。师会欲自杀，承范曰：&quot;吾二人死，孰当辨者？不如见天子以实闻，死未晚。&quot;乃羸服逃。始，博野、凤翔军过渭桥，见募军服鲜燠，怒曰：&quot;是等何功，遽然至是！&quot;更为贼乡导，前贼归，焚西市。帝类郊祈哀。会承范至，具言不守状。帝黜宰相卢携。方朝，而传言贼至，百官奔，令孜以神策兵五百奉帝趋咸阳，惟福、穆、潭、寿四王与妃御一二从，中人西门匡范统右军以殿。</p>
            <p>　　巢以尚让为平唐大将军，盖洪、费全古副之。贼众皆被发锦衣，大抵辎重自东都抵京师，千里相属。金吾大将军张直方与群臣迎贼灞上。巢乘黄金舆，卫者皆绣袍、华帻，其党乘铜舆以从，骑士凡数十万先后之。陷京师，入自春明门，升太极殿，宫女数千迎拜，称黄王。巢喜曰：&quot;殆天意欤！&quot;巢舍田令孜第。贼见穷民，抵金帛与之。尚让即妄晓人曰：&quot;黄王非如唐家不惜而辈，各安毋恐。&quot;甫数日，因大掠，缚棰居人索财，号&quot;淘物&quot;。富家皆跣而驱，贼酋阅甲第以处，争取人妻女乱之，捕得官吏悉斩之，火庐舍不可赀，宗室侯王屠之无类矣。</p>
            <p>　　巢斋太清宫，卜日舍含元殿，僭即位，号大齐。求衮冕不得，绘弋绨为之；无金石乐，击大鼓数百，列长剑大刀为卫。大赦，建元为金统。王官三品以上停，四品以下还之。因自陈符命，取&quot;广明&quot;字，判其文曰：&quot;唐去丑口而著黄，明黄当代唐；又黄为土，金所生，盖天启&quot;云。其徒上巢号承天应运启圣睿文宣武皇帝，以妻曹为皇后，以尚让、赵璋、崔璆、杨希古为宰相，郑汉璋御史中丞，李俦、黄谔、尚儒为尚书，方特谏议大夫，皮日休、沈云翔、裴渥翰林学士，孟楷、盖洪尚书左右仆射兼军容使，费传古枢密使，张直方检校左仆射，马祥右散骑常侍，王璠京兆尹，许建、米实、刘瑭、硃温、张全、彭攒、李逵等为诸将军游弈使，其馀以次封拜。取趫伟五百人号&quot;功臣&quot;，以林言为之使，比控鹤府。下令军中禁妄杀人，悉输兵于官。然其下本盗贼，皆不从。召王官，无有至者，乃大索里闾，豆卢彖、崔沆等匿永宁里张直方家。直方者，素豪桀，故士多依之。或告贼纳亡命者，巢攻之，夷其家，彖、沆及大臣刘鄴、裴谂、赵濛、李溥、李汤死者百馀人。将作监郑綦、郎官郑系举族缢。</p>
            <p>　　是时，乘舆次兴元，诏促诸道兵收京师，遂至成都。巢使硃温攻邓州，陷之，以扰荆、襄。遣林言、尚让寇凤翔，为郑畋将宋文通所破，不得前。畋乃传檄召天下兵，于是诏泾原节度使程宗楚为诸军行营副都统，前朔方节度使唐弘夫为行营司马。数攻贼，斩万级。邠将硃玫阳为贼将王玫裒兵，俄而杀玫，引军入于王师。弘夫进屯渭北，河中王重荣营沙苑，易定王处存次渭桥，鄜延李孝昌、夏州拓拔思恭壁武功。弘夫拔咸阳，伐渭水，破尚让军，乘胜入京师。巢窃出，至石井。宗楚入自延秋门，弘夫傅城舍，都人共噪曰：&quot;王师至！&quot;处存选锐卒五千以白自志，綯夜入杀贼，都人传言巢已走，邠、泾军争入京师，诸军亦解甲休，竞掠货财子女，市少年亦冒作綯，肆为剽。</p>
            <p>　　巢伏野，使觇城中弛备，则遣孟楷率贼数百掩邠、泾军，都人犹谓王师，欢迎之。时军士得珍贿，不胜载，闻贼至，重负不能走，是以甚败。贼执弘夫害之，处存走营。始，王璠破奉天，引众数千随弘夫，及诸将败，独一军战尤力。巢复入京师，怒民迎王师，纵击杀八万人，备流于路可涉也，谓之&quot;洗城&quot;。诸军退保武功，于是中和二年二月也。</p>
            <p>　　其五月，昭义高浔攻华州，王重荣与并力，克之。硃玫以泾、岐、麟、夏兵八万营兴平，巢亦遣王璠营黑水，玫战未能胜。郑畋将窦玫夜率士燔都门，杀逻卒，贼震惧。于时畿民栅山谷自保，不得耕，米斗钱三十千，屑树皮以食，有执栅民鬻贼以为粮，人获数十万钱。士人或卖饼自业，举奔河中。李孝昌、拓拔思恭徙壁东渭桥，收水北垒。</p>
            <p>　　数月，贼帅硃温、尚让涉渭败孝昌等军。高浔击贼李详，不胜，贼复取华州，巢即授华州刺史，以温为同州刺史。贼又袭孝昌，二军引去。贼破陈敬瑄兵，走南山。齐克俭营兴平，为贼所围，决河灌之，不克。有题尚书省户讥贼且亡，尚让怒，杀吏，辄剔目悬之，诛郎官门阑卒凡数千人，百司逃，无在者。</p>
            <p>　　天子更以王鐸为诸道行营都统，崔安潜副之，周岌、王重荣为左右司马，诸葛爽、康实为左右先锋，平师儒为后军，时溥督漕赋，王处存、拓拔思恭为京畿都统，处存直左，孝章在北，思恭直右。西门思恭为鐸都监，杨复光监行营，中书舍人卢胤征为克复制置副使。于是鐸以山南、剑南军营灵感祠，硃玫以岐、夏军营兴平，重荣、处存营渭北，复光以寿、沧、荆南军合岌营武功，孝章合拓拔思恭营渭桥，程宗楚营京右。</p>
            <p>　　硃温以兵三千掠丹、延南鄙，趋同州，刺史米逢出奔，温据州以守。六月，尚让寇河中，使硃温攻西关，败诸葛爽，破重荣数千骑于河上，爽闭关不出，让遂拔郃阳，攻宜君垒，大雨雪盈尺，兵死什三。七月，贼攻凤翔，败节度李昌言于涝水，又遣强武攻武功、槐里，泾、邠兵却，独凤翔兵固壁。拓拔思恭以锐士万八千赴难，逗留不进。河中粮艘三十道夏阳，硃温使兵夺艘，重荣以甲士三万救之，温惧，凿沉其舟，兵遂围温。温数困，又度巢势蹙且败，而孟楷方专国，温丐师，楷沮不报，即斩贼大将马恭，降重荣。帝进拓拔思恭为京四面都统，敕硃玫军马嵬。温既降，重荣遇之厚，故李详亦献款，贼觉，斩之于赤水，更以黄思鄴为刺史。</p>
            <p>　　十月，鐸浚壕于兴平，左抵马嵬，使将薛韬董之，由马嵬、武功入斜谷，以通盩厔，列屯十四，使将梁璩主之，置关于沮水、七盘、三溪、木皮岭，以遮秦、陇。京左行营都统东方逵禽贼锐将李公迪，破堡三十。华卒逐黄思鄴，巢以王遇为刺史，遇降河中。</p>
            <p>　　明年正月，王鐸使雁门节度使李克用破贼于渭南，承制拜东北行营都统。会鐸与安潜皆罢，克用独引军自岚、石出夏阳，屯沙苑，破黄揆军，遂营乾坑。二月，合河中、易定、忠武等兵击巢。巢命王璠、林言军居左，赵璋、尚让军居右，众凡十万，与王师大战梁田陂。贼败，执俘数万，僵胔三十里，敛为京观。璠与黄揆袭华州，据之，遇亡去。克用掘堑环州，分骑屯渭北，命薛志勤、康君立夜袭京师，火廥聚，俘贼而还。</p>
            <p>　　巢战数不利，军食竭，下不用命，阴有遁谋，即发兵三万扼蓝田道，使尚让援华州。克用率重荣迎战零口，破之，遂拔其城，揆引众出走。泾原节度使张钧说蕃、浑与盟，共讨贼。是时，诸镇兵四面至。四月，克用遣部将杨守宗率河中将白志迁、忠武将庞从等最先进，击贼渭桥，三战，贼三北。于是诸节度兵皆奋，无敢后，入自光泰门。克用身决战，呼声动天，贼崩溃，逐北至望春，入升阳殿闼。巢夜奔，众犹十五万，声趋徐州，出蓝田，入商山，委辎重珍赀于道，诸军争取之，不复追，故贼得整军去。</p>
            <p>　　自禄山陷长安，宫阙完雄，吐蕃所燔，唯衢弄庐舍；硃泚乱定百馀年，治缮神丽如开元时。至巢败，方镇兵互入虏掠，火大内，惟含元殿独存，火所不及者，止西内、南内及光启宫而已。杨复光献捷行在，帝诏陈许、延州、凤翔、博野军合东西神策二万人屯京师，命大明宫留守王徽卫诸门，抚定居人。诏尚书右仆射裴璩修复宫省，购辇辂、仗卫、旧章、秘籍。豫败巢者：神策将横冲军使杨守亮、蹑云都将高周彝、忠顺都将胡真、天德将顾彦朗七十人。</p>
            <p>　　巢已东，使孟楷攻蔡州。节度使秦宗权迎战，大败，即臣贼，与连和。楷击陈州，败死，巢自围之，略邓、许、孟、洛，东入徐、兗数十州。人大饥，倚死墙堑，贼俘以食，日数千人，乃办列百巨碓，糜骨皮于臼，并啖之。时硃全忠为宣武节度使，与周岌、时溥帅师救陈，赵犨亦乞兵太原。巢遣宗权攻许州，未克。于是粮竭，木皮草根皆尽。</p>
            <p>　　四年二月，李克用率山西兵由陕济河而东，会关东诸镇壁汝州。全忠击贼瓦子堡，斩万馀级，诸军破尚让于太康，亦万级，获械铠马羊万计，又败黄鄴于西华，鄴夜遁。巢大恐，居三日，军中相惊，弃壁走，巢退营故阳里。其五月，大雨震电，川溪皆暴溢，贼垒尽坏，众溃，巢解而去。全忠进戍尉氏，克用追巢，全忠还汴州。</p>
            <p>　　巢取尉氏，攻中牟，兵度水半，克用击之，贼多溺死。巢引残众走封丘，克用追败之，还营郑州。巢涉汴北引，夜复大雨，贼惊溃，克用闻之，急击巢河濒。巢度河攻汴州，全忠拒守，克用救之，斩贼骁将李周、杨景彪等。巢夜走胙城，入冤句。克用悉军穷蹑，贼将李谠、杨能、霍存、葛从周、张归霸、张归厚往降全忠，而尚让以万人归时溥。巢愈猜忿，屡杀大将，引众奔兗州。克用追至曹，巢兄弟拒战，不胜，走兗、郓间，获男女牛马万馀、乘舆器服等，禽巢爱子。克用军昼夜驰，粮尽不能得巢，乃还。巢众仅千人，走保太山。</p>
            <p>　　六月，时溥遣将陈景瑜与尚让追战狼虎谷，巢计蹙，谓林言曰：&quot;我欲讨国奸臣，洗涤朝廷，事成不退，亦误矣。若取吾首献天子，可得富贵，毋为他人利。&quot;言，巢出也，不忍。巢乃自刎，不殊，言因斩之，及兄存、弟鄴、揆、钦、秉、万通、思厚，并杀其妻子，悉函首，将诣溥。而太原博野军杀言，与巢首俱上溥，献于行在，诏以首献于庙。徐州小史李师悦得巢伪符玺，上之，拜湖州刺史。</p>
            <p>　　巢从子浩众七千，为盗江湖间，自号&quot;浪荡军&quot;。天复初，欲据湖南，陷浏阳，杀略甚众。湘阴强家邓进思率壮士伏山中，击杀浩。</p>
            <p>　　赞曰：广明元年，巢始盗京师，自陈&quot;唐去丑口而著黄，明黄且代唐也。&quot;鸣呼，其言妖欤！后巢死，秦宗权始张，株乱遍天下，硃温卒攘神器有之，大氐皆巢党也。宁天托诸人告亡于下乎！</p>
            <p>　　秦宗权，蔡州上蔡人，为许牙将。巢涉淮，节度使薛能遣宗权搜兵淮西，而许军乱，杀能。宗权外示赴难，因逐刺史，据蔡以叛。周岌代能领节度，即授以州，有兵万人，乃遣将从诸军败贼于汝州。杨复光言之朝，擢防御使，宠其军曰奉国，即为本军节度使，进检校司空。</p>
            <p>　　巢走出关，宗权与连和，遂围陈州，树壁相望，扰敓梁、宋间。巢死，宗权张甚，啸会逋残，有吞噬四海意。乃遣弟宗言寇荆南；秦诰出山南，攻襄州，陷之，进破东都，围陕州；使秦彦寇淮、肥；秦贤略江南；宗衡乱岳、鄂。贼渠率票惨，所至屠老孺，焚屋庐，城府穷为荆莱，自关中薄青、齐，南缭荆、郢，北亘卫、滑，皆麕骇雉伏，至千里无舍烟。惟赵犨保陈，硃全忠保汴，仅自完而已。然无霸王计，惟乱是恃，兵出未始转粮，指乡聚曰：&quot;啖其人，可饱吾众。&quot;官军追蹑，获盐尸数十车。</p>
            <p>　　僖宗假硃全忠都统节以讨贼。秦贤略宋及曹，全忠好书约和，贤遣张调请分地，自汴以南归之蔡，全忠阴许，而贤引兵济汴，肆燔劫无孑馀。全忠大怒，斩调而还，曰：&quot;我出十将，必破此贼。&quot;进与贼战，杀获甚众。宗权急攻许，节度使鹿晏弘乞师于全忠，师未及出，已破晏弘，进攻郑州，取之。击河桥，遂守河阳，放兵侵汴西鄙、北鄙。</p>
            <p>　　全忠壁酸枣，战不克。宗权屯边村，使秦贤营双丘，侵板桥，卢瑭引兵进屯万胜，夹汴而栅，将梁以济师。全忠诡击杀瑭，宗权悉军十五万列三十六屯，逼汴。全忠惧，求救于兗、郓，而硃瑾、硃宣皆身自将同拒贼。五月，全忠闭城大会，鼓闻于郊无置声，阴启北门击贼垒，士哗，趋中营，兗、郓整兵合击，大败之。宗权忿，过郑，焚郛舍，驱民入淮西，全忠遂有郑、许、河阳、东都。</p>
            <p>　　于是合诸镇兵会上蔡，分为五军入其地。宗权召孙儒，儒不应。宗权素壁上蔡以扼险要，全忠拔其壁，遂围蔡州，傅城而垒，以羸兵诱贼。贼出，全忠尽斩之。宗权退守中州，未能下，全忠使大将胡元琮围之，身还汴。宗权间许无备，袭取其州，执守将元琮，引兵复收许。</p>
            <p>　　宗权还，为爱将申丛所囚，折一足以待命。全忠署丛节度留后，丛中悔，夷其族。宗权至汴，全忠以礼迎劳，且曰：&quot;公昔陷许，能戢兵赐盟，戮力勤王，乌有今日乎？&quot;宗权曰：&quot;英雄不两立，天亡仆以资公也。&quot;謷然无惧色。全忠以槛车上送京师，两神策兵縻护。昭宗御延喜楼受俘，京兆尹曳以组练，徇两市，引颈视车外，呼曰：&quot;宗权岂反者耶？顾输忠不效耳。&quot;观者大笑。与妻赵俱斩独柳下。宗权以中和三年叛，居六年而诛。</p>
            <p>　　董昌，杭州临安人。始籍土团军，以功擢累石镜镇将。中和三年，刺史路审中临州，昌率兵拒，不得入，即自领州事。镇海节度使周宝不能制，因表为刺史。昌已破刘汉宏，兵益强，进义胜军节度使、检校尚书右仆射。僖宗始还京师，昌取越民裴氏藏书献之，补秘书之亡，授兼诸道采访图籍使。</p>
            <p>　　始，为治廉平，人颇安之。当是时，天下贡输不入，独昌赋外献常参倍，旬一道，以五百人为率，人给一刀，后期即诛。朝廷赖其入，故累拜检校太尉、同中书门下平章事，爵陇西郡王。视诏书讫，字偿一缣，归当制官。而小人意足，浸自侈大，托神以诡众。始立生祠，刳香木为躯，内金玉纨素为肺府，冕而坐，妻媵侍别帐，百倡鼓吹于前，属兵列护门。属州为土马献祠下，列牲牢祈请，或绐言土马若嘶且汗，皆受赏。昌自言：&quot;有飨者，我必醉。&quot;蝗集祠旁，使人捕沈镜湖，告曰：&quot;不为灾。&quot;客有言：&quot;尝游吴隐之祠，止一偶人。&quot;昌闻，怒曰：&quot;我非吴隐之比！&quot;支解客祠前。</p>
            <p>　　始，罢榷盐以悦人，丰衣食，后稍峭法，笞至千百，或小过辄夷族，血流刑场，地为之赤。有五千馀姓当族，昌曰：&quot;能孝于我，贷而死。&quot;皆曰：&quot;诺。&quot;昌厚养之，号&quot;感恩都&quot;，刻其臂为誓，亲族至号泣相别者。凡民讼，不视狱，但与掷博齿，不胜者死。用人亦取胜者。</p>
            <p>　　昌得郡王，咤曰：&quot;朝廷负我，吾奉金帛不赀，何惜越王不吾与？吾当自取之！&quot;下厌其虐，乃劝为帝。近县举狂畐讠虖请，昌令曰：&quot;时至，我当应天顺人。&quot;其属吴繇、秦昌裕、卢勤、硃瓚、董庠、李畅、薛辽与妖人应智、王温、巫韩媪皆赞之。昌益兵城四县自防。山阴老人伪献谣曰：&quot;欲知天子名，日从日上生。&quot;昌喜，赐百缣，免税征。命方士硃思远筑坛祠天，诡言天符夜降，碧楮硃文不可识。昌曰：&quot;谶言'兔上金床'，我生于卯，明年岁旅其次，二月朔之明日，皆卯也，我以其时当即位。&quot;客倪德儒曰：&quot;咸通末，《越中秘记》言：'有罗平鸟，主越祸福。'中和时，鸟见吴、越，四目而三足，其鸣曰'罗平天册'，民祀以攘难。今大王署名，文与鸟类。&quot;即图以示昌，昌大喜。</p>
            <p>　　乾宁二年，即伪位，国号大越罗平，建元曰天册，自称&quot;圣人&quot;，铸银印方四寸，文曰&quot;顺天治国之印&quot;。又出细民所上铜铅石印十床及它鸟兽龟蛇陈于廷，指曰&quot;天瑞&quot;。其下制诏，皆自署名，或曰帝王无押诏，昌曰：&quot;不亲署，何由知我为天子？&quot;即榜南门曰天册楼。先是，州寝有赤光，长十余丈；虺长尺馀，金色，见思道亭。昌署寝曰明光殿，亭曰黄龙殿，以自神。以次拜置百官，监军与官属皆西北向恸哭，乃北面臣昌。或请署近侍，昌曰：&quot;吾假处此位，安得如宫禁？&quot;不许。下书属州曰：&quot;以某日权即位，然昌荷天子恩，死不敢负国。&quot;</p>
            <p>　　初，官属不徇昌旨者，节度副使黄碣、山阴令张逊皆诛死。镇海节度使钱镠书让昌曰：&quot;开府领节度，终身富贵，不能守，闭城作天子，灭亲族，亦何赖？愿王改图。&quot;昌不听，焖悉兵三万攻之，望城再拜曰：&quot;大王位将相，乃不臣。能改过，请谕还诸军。&quot;昌惧，献镠钱二百万缗犒军，执应智、王温、韩媪、吴繇、秦昌裕送于镠，且待罪。焖乃还，表于朝，以为昌不可赦，复讨之，傅城而垒。昌又执硃思远、王守真、卢勤送镠军求解。昭宗遣中人李重密劳师，除昌官爵，授镠浙东道招讨使。昌乃求援于淮南杨行密，行密遣将台濛围苏州，安仁义、田頵攻杭州，以救昌。镠将顾全武等数败昌军，昌将多降，遂进围越州。</p>
            <p>　　候人言外师强，辄斩以徇；绐告镠兵老，皆赏。昌身阅兵五云门，出金帛倾镠众。全武等益奋，昌军大溃，遽还，去伪号，曰：&quot;越人劝我作天子，固无益，今复为节度使。&quot;全武四面攻，未克，会台濛取苏州，镠召全武还，全武曰：&quot;贼根本在瓯、越，今失一州而缓贼，不可。&quot;攻益急。城中以口率钱，虽簪珥皆输军。昌从子真得士心，昌信谗杀之，众始不用命。又减战粮欲犒外军，下愈怨，反攻昌，昌保子城。镠将骆团入见，绐言：&quot;奉诏迎公居临安。&quot;昌信之，全武执昌还，及西江，斩之，投尸于江，传首京师，夷其族。于是斩伪大臣李邈、蒋瑰等百馀人，发昌先墓，火之。昌败，犹积粮三百万斛，金币大抵五百馀帑，而兵不及万人。镠遂为镇海、镇东两军节度云。</p>
            <p>　　赞曰：唐亡，诸盗皆生于大中之朝，太宗之遗德馀泽去民也久矣，而贤臣斥死，庸懦在位，厚赋深刑，天下愁苦。方是时也，天将去唐，诸盗并出，历五姓，兵未尝少解，至宋然后天下复安。汉之亡也，天下大乱，至晋然后稍定；晋之亡也，天下大乱，至唐然后复安。治少而乱多者，古今之势，盛王业业以求治，可少忽哉！</p>
          </td>
        </tr>
      </table>
      <p>&nbsp;</p>
      <table width="460" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='247.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='249.htm'>下一页 </a></div>
                </td>
              </tr>
            </table>
            <p align=center>作者：[宋]欧阳修、宋祁 
            <hr width=90%>
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
          </td>
        </tr>
      </table>
      <p align="center" class="h">&nbsp; </p>
      </td>
  </tr>
  <tr> </tr>
</table>
<table width="776" border="0" cellspacing="0" cellpadding="0">
  <tr>
    <td>&nbsp;</td>
    <td width="476" height="20"><img src="bottom.gif" width="476" height="20"></td>
  </tr>
</table>
</body>
</html>
