<html>
<head>
<title>列传第一百七  二李崔萧二郑二卢韦周二裴刘赵王</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<table width="776" border="0" cellspacing="0" cellpadding="0">
  <tr> 
    <td rowspan="2" height="234" valign="top" width="139"><img src="left.gif" height="234" width="139"></td>
    <td rowspan="2" width="87" valign="top" align="right"><img src="middle.gif" width="87" height="234" usemap="#Map" border="0"><map name="Map"><area shape="rect" coords="4,7,83,27" href="194.htm"><area shape="rect" coords="3,87,83,107" href="content.htm"><area shape="rect" coords="5,166,80,189" href="196.htm"></map></td>
    <td rowspan="2" width="74" valign="top"><img src="right.gif" width="74" height="234"></td>
    <td rowspan="2" valign="top" width="476"> 
      <p><img src="up.gif" width="476" height="20"></p>
      <table width="460" cellspacing="0" cellpadding="0">
        <tr> 
          <td> 
            <p>&nbsp;</p>
            <p align="center" class="h">列传第一百七 <br>
              二李崔萧二郑二卢韦周二裴刘赵王</p>
          </td>
        </tr>
      </table>
      <br>
      <table width="460" border="0" cellspacing="0" cellpadding="0">
        <tr>
          <td>　　李固言，字仲枢，其先赵人。擢进士甲科，江西裴堪、剑南王播皆表署幕府。累官户部郎中。温造为御史中丞，表知杂事，进给事中。将作监王堪坐治太庙不谨，改太子宾客，固言上还制书曰：&quot;陛下当以名臣左右太子，堪以慢官斥，处调护地非所宜。&quot;诏改它王傅。固言再迁尚书右丞。
            <p>　　李德裕辅政，出固言华州刺史。俄而李宗闵复用，召为吏部侍郎。州大豪何延庆横猾，哗众遮道，使不得去，固言怒，捕取杖杀之，尸诸道。既领选，按籍自拟，先收寒素，柅吏奸。进御史大夫。</p>
            <p>　　太和九年，宗闵得罪，李训、郑注用事，训欲自取宰相，乃先以固言为门下侍郎、同中书门下平章事。旋坐党人，出为山南西道节度使，训自代其处。训败，文宗颇思之，复召为平章事，仍判户部。</p>
            <p>　　群臣请上徽号，帝曰：&quot;今治道犹郁，群臣之请谓何？比州县多不治，信乎？&quot;固言因白邓州刺史王堪、隋州刺史郑襄尤无状。帝曰：&quot;贞元时御史，独王堪尔。&quot;郑覃本举堪，疑固言抵己，即曰：&quot;臣知堪，故用为刺史。举天下不职，何独二人？&quot;帝识其意，不主前语，因称：&quot;《诗》曰'济济多士，文王以宁。'闻德宗时多阙官，宁乏才邪？&quot;固言曰：&quot;用人之道，随所保任，观称与否而升黜之，无乏才矣。&quot;帝曰：&quot;宰相用人毋计亲疏。窦易直为宰相，未尝用姻戚。使己才不足任天下重，自宜引去；苟公举，虽亲何嫌？用所长耳！&quot;帝不欲大臣有党，故语两与之。</p>
            <p>　　俄以门下侍郎平章事为西川节度使，诏云韶雅乐即临皋馆送之。让还门下侍郎，乃检校尚书左仆射。始置骡军千匹，又募锐士三千，武备雄完。武宗立，召授右仆射。会崔珙、陈夷行以仆射为宰相，改检校司空兼太子少师，领河中节度使。蒲津岁河水坏梁，吏撤笮用舟，邀丐行人。固言至，悉除之。帝伐回鹘，诏方镇献财助军，上疏固谏，不从。以疾复为少师，迁东都留守。宣宗初，还右仆射。后以太子太傅分司东都。卒，年七十八，赠太尉。</p>
            <p>　　固言吃，接宾客颇謇缓，然每议论人主前，乃更详辩。</p>
            <p>　　李珏，字待价，其先出赵郡，客居淮阴。幼孤，事母以孝闻。甫冠，举明经。李绛为华州刺史，见之，曰：&quot;日角珠廷，非庸人相。明经碌碌，非子所宜。&quot;乃更举进士高第。河阳乌重胤表置幕府。以拔萃补渭南尉，擢右拾遗。</p>
            <p>　　穆宗即位，荒酒色，景陵始复土，即召李光颜于邠宁，李愬于徐州，期九月九日大宴群臣。珏与宇文鼎、温畬、韦瓘、冯药同进曰：&quot;道路皆言陛下追光颜等，将与百官高会。且元朔未改，陵土新复，三年之制，天下通丧。今同轨之会适去，远夷之使未还，遏密弛禁，本为齐人，钟鼓合飨，不施禁内。夫王者之举，为天下法，不可不慎。且光颜、愬忠劳之臣，方盛秋屯边，如令访谋猷，付疆事，召之可也，岂以酒食之欢为厚邪？&quot;帝虽置其言，然厚加劳遣。</p>
            <p>　　盐铁使王播增茶税十之五以佐用度。珏上疏谓：&quot;榷率本济军兴，而税茶自贞元以来有之。方天下无事，忽厚敛以伤国体，一不可。茗为人饮，与盐粟同资，若重税之，售必高，其敝先及贫下，二不可。山泽之产无定数，程斤论税，以售多为利，若价腾踊，则市者稀，其税几何？三不可。陛下初即位，诏惩聚敛，今反增茶赋，必失人心。&quot;帝不纳。方是时，禁中造百尺楼，土木费钜万，故播亟敛，阴中帝欲。珏以数谏不得留，出为下邽令。武昌牛僧孺辟署掌书记，还为殿中侍御史。宰相韦处厚曰：&quot;清庙之器，岂击搏才乎？&quot;除礼部员外郎。僧孺还相，以司勋员外郎知制诰为翰林学士，加户部侍郎。</p>
            <p>　　始，郑注以医进，文宗一日语珏曰：&quot;卿亦知有郑注乎？宜与之言。&quot;珏曰：&quot;臣知之，奸回人也。&quot;帝愕然曰：&quot;朕疾愈，注力也。可不一见之？&quot;注由是怨珏。及李宗闵以罪去，珏为申辨，贬江州刺史。徙河南尹，复为户部侍郎。</p>
            <p>　　开成中，杨嗣复得君，引珏同中书门下平章事，与李固言皆善。三人者居中秉权，乃与郑覃、陈夷行等更持议，一好恶，相影和，朋党益炽矣。珏数辞位，不许。帝尝自谓：&quot;临天下十四年，虽未至治，然视今日承平亦希矣！&quot;珏曰：&quot;为国者如治身，及身康宁，调适以自助，如恃安而忽，则疾生。天下当无事，思所阙，祸乱可至哉？&quot;</p>
            <p>　　杜悰领度支有劳，帝欲拜户部尚书，以问宰相。陈夷行答曰：&quot;恩权予夺，愿陛下自断。&quot;珏曰：&quot;祖宗倚宰相，天下事皆先平章，故官曰平章事。君臣相须，所以致太平也。苟用一吏、处一事皆决于上，将焉用彼相哉？隋文帝劳于小务，以疑待下，故二世而亡。陛下尝谓臣曰：'窦易直劝我，凡宰相启拟，五取三，二取一。彼宜劝我择宰相，不容劝我疑宰相。'&quot;帝曰：&quot;易直此言殊可鄙。&quot;帝又语：&quot;贞元初政事诚善。&quot;珏曰：&quot;德宗晚喜聚财，方镇以进奉市恩，吏得赋外求索，此其敝也。&quot;帝曰：&quot;人君轻所赋，节所用，可乎？&quot;珏曰：&quot;贞观时，房、杜、王、魏为文皇帝谋，固此耳！&quot;帝颇向纳。进封赞皇县男。</p>
            <p>　　始，庄恪太子薨，帝意属陈王。既而帝崩，中人引宰相议所当立，珏曰：&quot;帝既命陈王矣！&quot;已而武宗即位，人皆为危之。珏曰：&quot;臣下知奉所言，安与禁中事？&quot;帝新听政，珏数称道《无逸篇》以劝。时潞州刘从谏献犬马，沧州刘约献白鹰，珏请却之以示四方。迁门下侍郎，为文宗山陵使。会秋大雨，梓宫至安上门陷于泞，不前，罢为太常卿。终以议所立，贬江西观察使，再贬昭州刺史。</p>
            <p>　　宣宗立，内徙郴、舒二州，以太子宾客分司东都。迁河阳节度使，罢横赋宿逋百余万。以吏部尚书召，珏去镇，而府库十倍于初。俄检校尚书右仆射、淮南节度使。珏顾己大臣，谊不以内外自异，表请立皇太子维天下心。江淮旱，发仓廪赈流民，以军羡储杀半价与人。卒，年六十九，赠司空，谥曰贞穆。</p>
            <p>　　始，淮南三节度皆卒于镇，人劝易署寝，珏曰：&quot;上命我守扬州，是实正寝，若何去之？&quot;及疾亟，官属见卧内，惟以州有税酒直而神策军常为豪商占利，方论奏，未见报为恨，一不及家事。性寡欲，早丧妻，不置妾侍，门无馈饷。淮南之人德之，珏已殁，叩阙下，愿立碑刻其遗爱云。</p>
            <p>　　赞曰：天子待宰相以不疑，是矣。虽然，于贤不肖当别白分明，乃可与言治。文宗无知人之明，但以不疑责宰相。是时善恶混淆，故党人成于下，主听乱于上，王室之衰，由此为之阶。刘向所云&quot;持不断之虑者，开群枉之门&quot;，殆文宗为邪！</p>
            <p>　　崔珙，其先博陵人。父颋，官同州刺史，生八子，皆有才，世以拟汉荀氏&quot;八龙&quot;。珙为人有威重，精吏治，以拔萃异等，累擢至泗州刺史。由太府卿为岭南节度使，入对延英，文宗访治抚后先，珙对精亮有理趣，帝咨嗟迂久。</p>
            <p>　　时徐州以王智兴后，军骄，数犯法，节度使高瑀未能制。天子思材望威烈者检革其弊，见珙意慷慨，又知治泗得士心，即谓宰相曰：&quot;欲武宁节度使者，无易珙才。&quot;更诏王茂元帅岭南，而以珙代瑀。居二岁，徐人戢畏。</p>
            <p>　　入为右金吾大将军，迁京兆尹。会大旱，奏析浐入禁中者，取十九溉民田。仇士良使盗击宰相李石于亲仁里，迹出禁军，珙坐不能捕，以为负，望少衰。开成末，累进刑部尚书、诸道盐铁转运使。俄同中书门下平章事，仍领盐铁，即拜中书侍郎。会昌二年，进位尚书左仆射。明年，以兄琯丧，被疾求解，以所守官罢。</p>
            <p>　　与崔铉故有怨，及铉宰相代为使，即奏珙妄费宋滑院盐铁钱九十万缗，又劾与刘从谏厚，数护其奸。贬澧州刺史，再斥恩州司马。宣宗立，徙商州刺史，以太子宾客分司东都，起为凤翔节度使。铉复执政，珙惧，以疾自乞。方是时，西戎归故地，边奏系驿，议所以绥接，珙坐不自力避事，下除太子少师，分司东都，就拜留守。复节度凤翔，卒于官。</p>
            <p>　　子涓，性开敏。为杭州刺史，受署，未尽识卒史，乃以纸各署姓名傅襟上，过前一阅，后数百人呼指无误。终御史大夫。</p>
            <p>　　琯，字从律，珙兄。举进士、贤良方正，皆高第。累辟诸使府。入朝，稍历吏部员外郎。李德裕任御史中丞，引知杂事。进给事中。太和初，持节宣慰卢龙，使有指。及兴元杀李绛，复往尉抚，军皆按堵。还，迁工部侍郎、京兆尹。</p>
            <p>　　宋申锡为谗所危，宦竖切齿，时罕敢辨者。琯与大理卿王正雅固请出狱付外，与众治之，天下重其贤。以尚书右丞出为荆南节度使，进左丞。时弟珙任京兆尹，并据显剧处，世以为荣。俄判兵部西铨、吏部东铨，徙东都留守。以吏部尚书召，辞疾不拜。会昌中，终山南西道节度使，赠尚书左仆射。琯行方介，有器蕴，人属以为相而卒不至，当时共咨云。</p>
            <p>　　弟璪、玙尤显，璪位刑部尚书，玙河中节度使。</p>
            <p>　　玙子澹，举止秀峙，时谓玉而冠者。擢进士第，累进礼部员外郎。当时士大夫以流品相尚，推名德者为之首。咸通中，世推李都为大龙甲，涓豪放不得预，虽自抑下，犹不许，而澹与焉。终吏部侍郎。</p>
            <p>　　子远，有文而风致整峻，世慕其为，目曰&quot;饤座梨&quot;，言座所珍也。乾宁中，以兵部侍郎同中书门下平章事，迁中书侍郎。从迁洛，罢为尚书右仆射。柳璨忌衣冠有望者，贬为白州长史，被杀于白马驿，家没掖庭。</p>
            <p>　　诸崔自咸通后有名，历台阁籓镇者数十人，天下推士族之冠。始，其曾王母长孙春秋高，无齿，祖母唐事姑孝，每旦乳姑。一日病，召长幼言：&quot;吾无以报妇，愿后子孙皆若尔孝。&quot;世谓崔氏昌大有所本云。</p>
            <p>　　萧鄴，字启之，梁长沙宣王懿九世孙。及进士第，累进监察御史、翰林学士，出为衡州刺史。大中中，召还翰林，拜中书舍人，迁户部侍郎，判本司，以工部尚书同中书门下平章事。懿宗初，罢为荆南节度使，仍平章事，进检校尚书左仆射，徙剑南西川。南诏内寇，不能制，下迁检校右仆射、山南西道观察使。历户部、吏部二尚书，拜右仆射。还，以平章事节度河东。在官无足称道，卒。</p>
            <p>　　郑肃，字乂敬，其先荥阳人，以儒世家。肃力于学，有根柢。第进士、书判拔萃，补兴平尉。累擢太常少卿，博士有疑议往咨，必据经条答。文宗高择鲁王府属，肃以谏议大夫兼长史。王为皇太子，迁给事中，进尚书右丞。出为陕虢观察使。</p>
            <p>　　开成二年，召拜吏部侍郎。帝以肃尝辅导东宫，诏兼宾客，为太子授经。既而太子母爱弛，为谗所乘，废斥有端。肃因入见，言天下大本，不可轻动，意致深切，帝为动容。然内宠方煽，太子终以忧死。出为检校礼部尚书、河中节度使。武宗知太子无罪，特困于谗，而朝廷谓肃临义不可夺，侹侹有大臣节，召为太常卿。迁山南东道节度使。五年，以检校尚书右仆射同中书门下平章事，与李德裕叶心辅政。宣宗即位，迁中书侍郎，罢为荆南节度使。卒，赠司空，谥曰文简。</p>
            <p>　　子洎，仕至州刺史。洎子仁规、仁表，皆豪爽有文。仁规位中书舍人。</p>
            <p>　　仁表累擢起居郎。尝以门阀文章自高，曰：&quot;天瑞有五色云，人瑞有郑仁表。&quot;傲纵多所陵藉，人畏薄之。刘鄴未仕，往谒洎，而仁表等鄙訿其文。鄴为相，因罪贬仁表，死岭外。</p>
            <p>　　始，肃罢政事，帝以卢商代之。商字为臣，蚤孤，家窭困，能以学自奋。举进士、拔萃，皆中。由校书郎佐宣歙、西川幕府。入朝，累十余迁，至大理卿。为苏州刺史，吏以盐法求赢赀，民愈困，商令计口售盐，无常额，人便之，岁赀返增。宰相上其劳，进浙西观察使，召为刑部侍郎、京兆尹。</p>
            <p>　　方伐潞，刍粮逾太行饷军，环六七镇，诏商以户部侍郎判度支，又诏杜悰兼盐铁、度支，并二使财以赡兵，乃不乏。出为东川节度使，以兵部侍郎还判度支，擢中书侍郎、同中书门下平章事，范阳郡公。</p>
            <p>　　大中元年春旱，诏商与御史中丞封敖理囚系于尚书省，误纵死罪，罢为武昌军节度使。以疾解，拜户部尚书，卒。</p>
            <p>　　卢钧，字子和，系出范阳，徙京兆蓝田。举进士中第，以拔萃补秘书正字。从李绛为山南府推官，调长安尉。又从裴度为太原观察支使，迁监察御史，争宋申锡狱知名。进吏部郎中，出为常州刺史。迁给事中，有大诏令，必反覆省审，驳奏无私。拜华州刺史。关辅驿马疲耗，钧为市健马，率三岁一易，自是无乏事。</p>
            <p>　　擢岭南节度使。海道商舶始至，异时帅府争先往，贱售其珍，钧一不取，时称絜廉。专以清静治。蕃獠与华人错居，相婚嫁，多占田营第舍，吏或挠之，则相苾为乱；钧下令蕃华不得通婚，禁名田产，阖部肃壹无敢犯。贞元后流放衣冠，其子姓穷弱不能自还者，为营棺槥还葬，有疾若丧则经给医药、殡敛，孤女稚儿，为立夫家，以奉禀资助，凡数百家。南方服其德，不惩而化。又除采金税。华、蛮数千走阙下，请为钧生立祠，刻石颂德，钧固辞。以户部侍郎召判户部。</p>
            <p>　　会昌中，汉水害襄阳，拜钧山南东道节度使，筑堤六千步，以障汉暴。王师伐刘稹，武宗以钧宽厚能得众，诏兼节度昭义军。会稹死，敕乘驿往，进检校兵部尚书，专领昭义。钧及潞，石雄兵已入，而稹将白惟信率余卒三千保潞，城未下。雄召之，使往十余辈皆死。钧次高平，惟信献款，且曰：&quot;不即降者，畏石尚书尔。&quot;钧与约而遣。方雄欲尽夷潞兵，钧不听，坐治堂上，左右皆雄亲卒，击鼓传漏，钧自居甚安，雄引去，乃召惟信至，送阙下，余众悉原。</p>
            <p>　　俄而兴士五千戍代北，钧坐城门劳遣，帷家人以观。戍卒骄，顾家属不欲去，酒酣，反攻城，迫大将李文矩为帅，钧仓卒奔潞城。文矩投地僵卧，稍谕叛者，众乃悔服，即相与谢钧，迎还府，斩首恶乃定。诏趣戍者行，密使尽戮之。钧请徐乘其变，而使者不发，须报。时戍人已去潞一舍，钧选牙卒五百，壮骑百，以骑载兵夜趋；迟明，至太平驿，尽斩之。即拜检校尚书左仆射。</p>
            <p>　　宣宗即位，改吏部尚书。会刘约自天平徙宣武，未至，暴死。家僮五百无所仰衣食，思乱，乃授钧宣武节度使，人情妥然。召入，复为吏部尚书，迁检校司空、太子少师，封范阳郡公，节度河东。</p>
            <p>　　大中九年，召为左仆射。钧宿齿，数外迁，而后来多至宰相。始被召，自以当辅政，既失志，故内怨望，数移病不事事，邀游林墅，累日一还。令狐綯恶之，罢仆射，以检校司空守太子太师。帝元日大飨含元殿，钧年八十，升降如仪，音吐鸿畅，举朝咨叹。以钧耆硕长者，顾不任职，咎綯为媢贤。綯闻，言于帝，即以钧同中书门下平章事，为山南西道节度使。俄检校司徒，为东都留守。懿宗初，复节度宣武，辞不拜，以太保致仕。卒，年八十七，赠太傅，谥曰元。</p>
            <p>　　钧与人交，始若澹薄，既久乃益固。所居官必有绩，大抵根仁恕至诚而施于事。玩服不为鲜明，位将相，没而无赢财。</p>
            <p>　　卢简方，失其系世，不知所以进。卢钧镇太原，表为节度府判官。会党项羌叛，钧使简方督兵乘边，旁河相险，集树堡鄣，自神山至鹿泉县，绵三百里，扈遏其冲，贼不得骋，候逻便之。累迁江州刺史。徙大同军防御使，大开屯田，练兵侈斗，沙陀畏附。擢义昌节度使，入拜太仆卿，领大同节度。久之，徙振武军，道病卒。</p>
            <p>　　韦琮，字礼玉，世显仕。琮进士及第，稍进殿中侍御史。坐讯狱不得实，改太常博士。擢累户部侍郎、翰林学士承旨。以中书侍郎同中书门下平章事，迁门下侍郎兼礼部尚书，无功。罢为太子宾客分司，卒。</p>
            <p>　　周墀，字德升，本汝南人。少孤，事母孝。及进士第，辟湖南团练府巡官，入为监察御史、集贤殿学士。长史学，属辞高古，文宗雅重之。李宗闵镇山南，表行军司马，阅岁召还。太和末，训、注乱政，以党语污搢绅有名士，分逐之，独墀虽尝为宗闵所礼，不能以罪诬也。迁起居舍人，改考功员外郎，兼舍人事。帝御紫宸，与宰相语事已，或召左右史咨质所宜，墀最为天子钦瞩。俄知制诰，入翰林为学士。</p>
            <p>　　武宗即位，以疾改工部侍郎，出为华州刺史。徙江西观察使。劾举部刺史，翦捕剧贼，出兵戍彭蠡湖，禁止剽劫。进拜义成节度使，封汝南县男。宿将暴謷不循令者，墀命鞭其背，一军大治。</p>
            <p>　　以兵部侍郎召判度支，进同中书门下平章事、迁中书侍郎。建言：&quot;故宰相德裕重定《元和实录》，窜寄它事，以广父功。凡人君尚不改史，取必信也。&quot;遂削新书。河东节度使王宰重赂权幸，求同平章事，领宣武，墀言：&quot;天下大镇如并、汴者才几，宰之求何可厌？&quot;宣宗纳之。驸马都尉韦让求为京兆，持不与。繇是妄进者少衰。</p>
            <p>　　会吐蕃微弱，以三州七关自归。帝召宰相议河湟事，墀对不合旨，罢为剑南东川节度使。驸马都尉郑颢言于帝曰：&quot;世谓墀以直言相，亦以直言免。&quot;帝悟，加拜检校尚书右仆射，卒，年五十九，赠司徒。</p>
            <p>　　裴休，字公美，孟州济源人。父肃，贞元时为浙东观察使，剧贼栗锽诱山越为乱，陷州县，肃引州兵破禽之，自记平贼一篇上之，德宗嘉美。生三子。休，仲子也，操守严正。方儿童时，兄弟偕隐家墅，昼讲经，夜著书，终年不出户。有馈鹿者，诸生共荐之，休不食，曰：&quot;疏食犹不足，今一啖肉，后何以继？&quot;</p>
            <p>　　擢进士第，举贤良方正异等。历诸府辟署，入为监察御史，更内外任。至大中时，以兵部侍郎领诸道盐铁转运使。六年，进同中书门下平章事，即奏言：&quot;宰相论政上前，知印者次为时政记，所论非一，详己辞，略它议，事有所缺，史氏莫得详。请宰相人自为记，合付史官。&quot;诏可。进中书侍郎。</p>
            <p>　　太和后，岁漕江、淮米四十万斛，至渭河仓者才十三，舟楫偾败，吏乘为奸，冒没百端，刘晏之法尽废。休分遣官询按其弊，乃命在所令长兼董漕，褒能者，谪怠者。由江抵渭，旧岁率雇缗二十八万，休悉归诸吏，敕巡院不得辄侵牟。著新法十条，又立税茶十二法，人以为便。居三年，粟至渭仓者百二十万斛，无留壅。时方镇设邸阁居茶取直，因视商人它货横赋之，道路苛扰。休建言：&quot;许收邸直，毋擅赋商人。&quot;又：&quot;收山泽宝冶，悉归盐铁。&quot;</p>
            <p>　　秉政凡五岁，罢为宣武军节度使，封河东县子。久之，由太子少保分司东都，复起历昭义、河东、凤翔、荆南四节度。卒，年七十四，赠太尉。</p>
            <p>　　休不为皦察行，所治吏下畏信。能文章，书楷遒媚有体法。为人愬藉，进止雍闲。宣宗尝曰：&quot;休真儒者。&quot;然嗜浮屠法，居常不御酒肉，讲求其说，演绎附著数万言，习歌呗以为乐。与纥干閟素善，至为桑门号以相字，当世嘲薄之，而所好不衰。</p>
            <p>　　刘彖，字子全，高宗宰相仁轨五世孙。第进士，镇国陈夷行表为判官。入迁左拾遗，谏罢武宗方士，言多恳愊。大中初，擢翰林学士。宣宗始复关陇，裁处丛繁，书诏夜数十，虽捉笔遽成，辞皆允切。会伐党项，诏为行营宣慰使。</p>
            <p>　　迁刑部侍郎，乃裒汇敕令可用者，由武德讫大中，凡二千八百六十五事，类而析之，参订重轻，号《大中刑律统类》以闻，法家推其详。</p>
            <p>　　繇河南尹进宣武军节度使。先时，大飨杂进倡舞，彖曰：&quot;岂军中乐邪？&quot;取壮士千人，被铠拥矛盾，习击刺，与吏士临观。又下令不诃止夜行，使民自便，境内以安。徙河东节度使。</p>
            <p>　　未几，以户部侍郎召判度支。始，彖在翰林，帝素器遇。至是，手诏追还，外无知者，既发太原，人方大惊。后请间，帝视案上历，谓彖：&quot;为朕择一令日。&quot;彖跪曰：&quot;某日良。&quot;帝笑曰：&quot;是日卿可遂相。&quot;即诏同中书门下平章事，仍领度支。</p>
            <p>　　尝与崔慎由议帝前，慎由请甄别流品，彖质曰：&quot;王夷甫相晋，崇尚浮虚，以述流品，卒致沦夷。今日不循名责实，使百吏各称职，而先流品，未知所以致治也。&quot;慎由不得对，繇是罢宰相。俄而彖大病，加工部尚书，拜卧内，犹手疏陈政事。居位半岁卒，年六十三，赠尚书左仆射。</p>
            <p>　　彖以名节自将，凡议论处事不私，趋于当乃止，未尝以言色借贵近。与彖同知政者夏侯孜。</p>
            <p>　　孜，字好学，亳州谯人。累迁婺、绛州刺史。繇兵部侍郎、诸道盐铁转运使为同中书门下平章事，仍领盐铁。懿宗立，进门下侍郎、谯郡侯。俄以同平章事出为西川节度使。召拜尚书左仆射，还执政，进司空，为贞陵山陵使。坐隧坏，出为河中节度使，犹同平章事。初，堂史署制，仆孜怀中，即死。不数日，孜罢。</p>
            <p>　　咸通时，蛮犯蜀深入，士乏粮，追责孜治蜀无素备，以太子少保分司东都，卒。</p>
            <p>　　赵隐，字大隐，京兆奉天人。祖植，当德宗出狩，变仓卒，羽卫单寡，硃泚攻城急，植率家人奴客以死拒守，献家财劳军，帝嘉之。贼平，浑瑊引在幕府。累擢郑州刺史。郑滑节度使李融奏以自副，融疾病，委以军政。大将宋朝晏火其营，夜为乱，植列卒不动须之，迟明而溃，捕斩皆尽，优诏嘉慰。累擢岭南节度使，终于官。父存约，辟署兴元李绛府。值军乱，方与绛燕间，吏报贼至，绛麾存约使去，对曰：&quot;荷公德厚，谊不当独免。&quot;即部勒左右捍之，而同被害。</p>
            <p>　　隐以父死难，与兄骘庐墓几十年，阖门诵书，不应辟召。亲友更敦勉令仕，会昌中，擢进士第，历州刺史、河南尹。以兵部侍郎领盐铁转运使。咸通末，进同中书门下平章事，迁中书侍郎，封天水县伯。</p>
            <p>　　性仁悌，不敢以贵权自处。始布衣时，家无赀，与骘同耕以养，虽姻宗之富，未尝干以财。宦浸显，还家，易衣侍左右，犹布衣也。骘终宣歙观察使。</p>
            <p>　　既辅政，它宰相及百官皆诣第升堂庆母，岁时公卿必参讯。懿宗诞日，宴慈恩寺，隐侍母以安舆临观，宰相方率百官拜恩于廷，即回班候夫人起居，搢绅以为荣。后崔颜昭、张浚当国，皆有母，遂踵其礼。</p>
            <p>　　僖宗初，罢为镇海军节度使。王郢之乱，坐抚御失宜，下除太常卿。广明初，为吏部尚书。居母丧，卒。</p>
            <p>　　子光逢、光裔、光胤，皆第进士，历台省华剧。光逢尤规矱自持，以中书舍人为翰林学士。时光裔由膳部郎中知制诰，对掌内外命书，士歆羡之。</p>
            <p>　　裴坦，字知进，隋营州都督世节裔孙。父乂，福建观察使。坦及进士第，沈传师表置宣州观察府，召拜左拾遗、史馆修撰。历楚州刺史。令狐綯当国，荐为职方郎中，知制诰，而裴休持不可，不能夺。故事，舍人初诣省视事，四丞相送之，施一榻堂上，压角而坐。坦见休，重愧谢，休勃然曰：&quot;此令狐丞相之举，休何力？&quot;顾左右索肩舆亟出，省吏眙骇，以为唐兴无有此辱，人为坦羞之。再进礼部侍郎，拜江西观察使、华州刺史。召为中书侍郎、同中书门下平章事，不数月卒。</p>
            <p>　　坦性简俭，子取杨收女，赍具多饰金玉，坦命撤去，曰：&quot;乱我家法。&quot;世清其概。从子贽。</p>
            <p>　　贽，字敬臣，及进士第，擢累右补阙、御史中丞、刑部尚书。昭宗引拜中书侍郎兼本官、同中书门下平章事，寻兼户部尚书。帝疑其外风检而暱帷薄，逮问翰林学士韩偓，偓曰：&quot;贽，咸通大臣坦从子，内雍友，合疏属以居，故臧获猥众，出入无度，殆此致谤言者。&quot;帝每闻咸通事，必肃然敛衽，故偓称之为贽地。</p>
            <p>　　帝幸凤翔，为大明宫留守，罢。俄进尚书左仆射，以司空致仕。硃全忠将篡，贬青州司户参军，杀之。</p>
            <p>　　郑延昌，字光远，咸通末，得进士第，迁监察御史。郑畋镇凤翔，表在其府。黄巢乱京师，畋倚延昌调兵食，且谕慰诸军。畋再秉政，擢司勋员外郎、翰林学士。进累兵部侍郎，兼京兆尹判度支。拜户部尚书，以中书侍郎同中书门下平章事，兼刑部尚书。无它功，以病罢，拜尚书左仆射，卒。</p>
            <p>　　王溥，字德润，失其何所人。第进士，擢累礼部员外郎、史馆脩撰。崔胤镇武安，表署观察府判官。胤不赴镇，溥留充集贤殿直学士。御史中丞赵光逢奏为刑部郎中，知杂事。昭宗蒙难东内，溥与胤说卫军执刘季述等杀之。帝反正，骤拜翰林学士、户部侍郎，以中书侍郎同中书门下平章事，判户部。不能有所裨益，罢为太子宾客，分司东部。未几，召拜太常卿、工部尚书。会硃温侵逼，贬淄州司户参军，赐自尽，与裴枢等投尸于河。</p>
            <p>　　卢光启，字子忠，不详何所人。第进士，为张浚所厚，擢累兵部侍郎。昭宗幸凤翔，宰相皆不从，以光启权总中书事，兼判三司，进左谏议大夫，参知机务。复拜兵部侍郎、同中书门下平章事。俄罢为太子少保，改吏部侍郎。</p>
            <p>　　初，光启执政，韦贻范、苏检相继为宰相。贻范，字垂宪，以龙州刺史贬通州，检为洋州刺史。二人奔行在，贻范迁给事中。用李茂贞荐，阅旬为工部侍郎、同中书门下平章事，判度支。倚权臣，恣骜不恭。会母丧免，逾月夺服。不数月卒。检初拜中书舍人，贻范荐于茂贞，即拜工部侍郎、同中书门下平章事。茂贞与硃全忠通好，乃求尚主，取检女为景王妃以固恩。帝还京师，检长流环州，光启赐死。</p>
          </td>
        </tr>
      </table>
      <p>&nbsp;</p>
      <table width="460" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='194.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='196.htm'>下一页 </a></div>
                </td>
              </tr>
            </table>
            <p align=center>作者：[宋]欧阳修、宋祁 
            <hr width=90%>
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
          </td>
        </tr>
      </table>
      <p align="center" class="h">&nbsp; </p>
      </td>
  </tr>
  <tr> </tr>
</table>
<table width="776" border="0" cellspacing="0" cellpadding="0">
  <tr>
    <td>&nbsp;</td>
    <td width="476" height="20"><img src="bottom.gif" width="476" height="20"></td>
  </tr>
</table>
</body>
</html>
