<html>
<head>
<title>列传第九十四  杜裴李韦</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<table width="776" border="0" cellspacing="0" cellpadding="0">
  <tr> 
    <td rowspan="2" height="234" valign="top" width="139"><img src="left.gif" height="234" width="139"></td>
    <td rowspan="2" width="87" valign="top" align="right"><img src="middle.gif" width="87" height="234" usemap="#Map" border="0"><map name="Map"><area shape="rect" coords="4,7,83,27" href="181.htm"><area shape="rect" coords="3,87,83,107" href="content.htm"><area shape="rect" coords="5,166,80,189" href="183.htm"></map></td>
    <td rowspan="2" width="74" valign="top"><img src="right.gif" width="74" height="234"></td>
    <td rowspan="2" valign="top" width="476"> 
      <p><img src="up.gif" width="476" height="20"></p>
      <table width="460" cellspacing="0" cellpadding="0">
        <tr> 
          <td> 
            <p>&nbsp;</p>
            <p align="center" class="h">列传第九十四 杜裴李韦</p>
          </td>
        </tr>
      </table>
      <br>
      <table width="460" border="0" cellspacing="0" cellpadding="0">
        <tr>
          <td>　　杜黄裳，字遵素，京兆万年人。擢进士第，又中宏辞。郭子仪辟佐朔方府，子仪入朝，使主留事。李怀光与监军阴谋矫诏诛大将等，以动众心，欲代子仪。黄裳得诏，判其非，以质怀光，怀光流汗服罪。于是诸将狠骄难制者，黄裳皆以子仪令易置，众不敢乱。
            <p>　　入为侍御史，为裴延龄所恶，十期不迁。贞元末，拜太子宾客，居韦曲。时中人欲请其地赐公主，德宗曰：&quot;城南杜氏乡里，不可易。&quot;迁太常卿。时王叔文用事，黄裳未尝过其门。婿韦执谊辅政，黄裳劝请太子监国，执谊曰：&quot;公始得一官，遽开口议禁中事！&quot;黄裳怒曰：&quot;吾受恩三朝，岂以一官见卖！&quot;即拂衣出。</p>
            <p>　　皇太子总军国事，擢黄裳门下侍郎、同中书门下平章事。于是，夏绥银节度使韩全义憸佞无功，因其来朝，白罢之。俄而刘辟叛，议者以辟恃险，讨之或生事，唯黄裳固劝不赦，因奏罢中人监军，而专委高崇文。凡兵进退，黄裳自中指授，无不切于机。崇文素惮刘澭，黄裳使人谓曰：&quot;公不奋命者，当以澭代。&quot;崇文惧，一死力缚贼以献。蜀平，群臣贺，宪宗目黄裳曰：&quot;时卿之功。&quot;</p>
            <p>　　始，德宗创艾多难，务姑息籓镇，每帅臣死，遣中人伺其军，观众所欲立者，故大将私金币结左右，以求节制，晏年尤甚，方镇选不出朝廷。黄裳每从容具言：&quot;陛下宜鉴贞元之弊，整法度，晙损诸侯，则天下治。&quot;帝尝问前古王者所以治乱云云，黄裳知帝锐于治，恐不得其要，因推言：&quot;王者之道，在修己任贤而已。操执纲领，要得其大者，至簿书狱讼，百吏能否，本非人主所自任。昔秦始皇帝亲程决事，见嗤前世；魏明帝欲按尚书事，陈矫不从；隋文帝日昃听政，卫士传餐，太宗笑之。故王者择人任而责成，见功必赏，有罪信罚，孰敢不力？孔子之称帝舜恭己南面，以其能举十六相，去四凶，而至无为。岂必刓神疲体，劳耳目之察，然后为治哉？&quot;帝以黄裳言忠，嘉纳之。由是平夏、翦齐、灭蔡、复两河，以机秉还宰相，纪律设张，赫然号中兴，自黄裳启之。</p>
            <p>　　元和二年，以检校司空同中书门下平章事，为河中、晋绛节度使，俄封邠国公。明年卒，年七十，赠司徒，谥曰宣献。</p>
            <p>　　黄裳达权变，有王佐大略。性雅澹，未始忤物。初不为执谊所礼，及败，悉力营救；既死，表还其柩葬焉。尝被疾，医者误进药，疾遂甚，终不怒谴。然除吏不甚别流品，通馈谢，无洁白名。当大政未久，不究其才，及处外，天下常所属意。卒后数年，御史劾奏黄裳纳邠宁节度使高崇文钱四万五千缗，按故吏吴凭及黄裳子载，辞服。帝念旧功，但流凭昭州，原载不问。载终太仆少卿。</p>
            <p>　　载弟胜，字斌卿，宝历初擢进士第。杨嗣复数荐材堪谏官，不为郑覃所佑。宣宗感章武旧事，元和时大臣子若孙在者，多振拔之。帝尝问胜，胜具道黄裳首建宪宗监国议，帝嘉叹，拜给事中，迁户部侍郎判度支，欲倚为宰相。及萧鄴罢，为中人沮毁，而更用蒋伸，以胜检校礼部尚书，出为天平节度使，不得意，卒。</p>
            <p>　　裴垍，字弘中，绛州闻喜人。擢进士第，以贤良方正对策第一补美原尉。籓府交辟，不就。四迁考功员外郎。吏部侍郎郑珣瑜委垍校辞判，研核精密，皆值才实。宪宗元和初，召入翰林为学士，再迁中书舍人。李吉甫始执政，以情谓垍曰：&quot;吾落魄远裔，更十年，始相天子，比日人物，吾懵不及知；且宰相职当进贤任能，君精鉴，为我言之。&quot;垍即崖略疏三十许人，吉甫籍以荐于朝，天下翕然称得人。坐覆视皇甫湜、牛僧孺等对策非是，罢学士，为户部侍郎。帝器垍方直，以为任公卿，薄其过，眷信弥厚。吉甫罢，乃拜垍中书侍郎、同中书门下平章事。加集贤殿大学士，监修国史。</p>
            <p>　　垍始承旨翰林，天子新翦蜀乱，厉精致治，中外机筦，垍多所参与，以小心慎默称帝意。既当国，请绳不轨，课吏治，分明淑慝，帝降意顺纳。吐突承璀自东宫得侍，恩顾亲渥，承间欲有关说，帝惮垍，诫使勿言。帝在殿中，常呼垍官而不名。岭南节度使杨于陵为监军许遂振所诬，诏授冗官。垍曰：&quot;以一中人罪籓臣，陛下之法安在？&quot;更授美官。严绶守太原，政一出监军李辅光，垍劾其懦，以李庸阝代之。</p>
            <p>　　王承宗擅袭节度，方帝屡削叛族，意必取之，又吐突承璀每欲挠垍权，因探帝意，自请往。于时泽潞卢从史诡献征讨计，垍固争，以为：&quot;从史苞逆节，内连承宗，外请兴师，以图身利。且武俊有功于国，陛下前以地授李师道，而今欲夺承宗地有之，赏罚不一，沮劝废矣。&quot;帝猗违不能决。久之，卒用承璀谋。会兵讨承宗，从史果反覆，兵久暴无功，王师告病。既而从史遣部将王翊元奏事，垍从容以语动之，翊元因言从史恶稔可图状，垍比遣往，得其大将乌重胤等要领。垍乃为帝陈：&quot;从史暴戾不君，视承璀若小儿，往来神策军不甚戒，可因其机致之，后无兴师之劳。&quot;帝初瞿然，徐乃许之。垍请秘其计，帝曰：&quot;惟李绛、梁守谦知之。&quot;俄而承璀缚从史献于朝，因班师。垍奏：&quot;承璀首谋无功，陛下虽诎法，人心不厌，请流斥以谢天下。&quot;乃罢所领兵。</p>
            <p>　　先是，天下赋法有三：曰上供，曰送使，曰留州。建中初，厘定常赋，而物重钱轻。其后轻重相反，民输率一倍其初，而所在以留州、送使之入，舍公估，更实私直以自润，故赋益苛，齐民重困。垍奏禁之，一以公估准物，观察使得用所治州租调，至不足，乃取支郡以赡，故送使之财悉为上供。自是起淮、江而南，民少息矣。</p>
            <p>　　垍器局峻整，持法度，虽宿贵前望造诣，不敢干以私。谏官言得失，大抵执政多忌之，惟垍奖励使尽言。初，拾遗独孤郁、李正辞、严休复三人皆迁，及过谢垍，垍独让休复曰：&quot;君异夫二人孜孜献纳者，前日进拟，上固为疑。&quot;休复大惭。垍为学士时，引李绛、崔群与同列。及相，又擢韦贯之、裴度知制诰，李夷简御史中丞，皆踵蹑为辅相，号名臣。自它选任，罔不精明，人无异言。士大夫不以垍年少柄用为嫌，故元和之治，百度修举，称朝无幸人。</p>
            <p>　　五年，暴风痹，帝怅惜，遣使致问，药膳进退辄疏闻。居三月，益痼，乃罢为兵部尚书。垍之进，李吉甫荐颇力，及居中，多变更吉甫时约束，吉甫复用，衔之。会垍与史官蒋武等上《德宗实录》，吉甫以垍引疾解史任，不宜冒奏，乃徙垍太子宾客，罢武等史官。会卒，不加赠，给事中刘伯刍表其忠，帝乃赠太子太傅。</p>
            <p>　　垍始相，建言：&quot;集贤院官，登朝自五品上为学士，下为直学士，余皆校理，史馆以登朝者为修撰，否者直史馆，以准《六典》。&quot;遂著于令。</p>
            <p>　　京兆少尹裴武使王承宗还，得德、棣二州，已而地不入。或言：&quot;武还，先见垍，明日乃朝。&quot;帝怒，召学士李绛议斥武，绛言：&quot;垍身备宰相，明练时事，势不容先见武。&quot;帝悟，释之。议者谓帝知垍明，倚任方笃，尚不免疑嫌，以信处位之难云。</p>
            <p>　　李籓，字叔翰，其先赵州人。父承仕，为湖南观察使，有名于时。籓少沈靖有检局，姿制闲美，敏于学。居父丧，家本饶财，姻属来吊，有持去者，未尝问，益务施与，居数年略尽。年四十余，困广陵间，不自振，妻子追咎，籓晏如也。杜亚居守东都，表致府中。亚尝疑牙将令狐运为盗，掠服之，籓争不从，辄去。后果获真盗，稍知名。</p>
            <p>　　徐州张建封辟节度府，未尝察苛细。建封卒，濠州刺史杜兼疾驱至，阴有顗望，籓泣谓曰：&quot;公今丧，君宜谨守土，何弃而来？宜速还，否则以法劾君！&quot;兼错忤去，恨之，因诬奏&quot;建封死，籓撼其军，有非望&quot;。德宗怒，密诏徐泗节度使杜佑杀之。佑雅器籓，得诏，十日不发，召见籓曰：&quot;世谓生死报应，验乎？&quot;籓曰：&quot;殆然。&quot;曰：&quot;审若此，君宜遇事无恐。&quot;因出诏示籓，籓色不变，曰：&quot;信乎，杜兼之报也！&quot;佑曰：&quot;慎毋畏，吾以阖门保君矣。&quot;帝未之信，亟追籓。既入，帝望其状貌，曰：&quot;是岂作乱人邪？&quot;释之，拜秘书郎。</p>
            <p>　　时王绍得君，邀籓与相见，当即用，终不诣。王仲舒与同舍郎韦成季、吕洞日置酒邀宾客相乐，慕籓名，强致之。仲舒等为俳说庾语相狎昵，籓一见，谢不往，曰：&quot;吾与终日，不晓所语何哉！&quot;后仲舒等果坐斥废。宪宗为皇太子，王绍避太子讳，始改名，时议以为谄。籓曰：&quot;自古故事，由不识体之人败之，不可复正，虽绍何诛？&quot;累擢吏部郎中。坐小累，左授著作郎，再迁给事中。制有不便，就敕尾批却之，吏惊，请联它纸，籓曰：&quot;联纸是牒，岂曰敕邪？&quot;裴垍白宪宗，谓籓有宰相器。会郑絪罢，因拜门下侍郎、同中书门下平章事。</p>
            <p>　　籓忠谨，好丑必言，帝以为无隐。尝问前世所以家给或国匮乏者何致而然及祈禳之数，籓具对：&quot;俭则足用，敦本则百姓富，反是则匮。&quot;又言：&quot;孔子病，止子路之祷。汉文帝每祭，敕有司敬而不祈。使神无知，则不能降福；有知，固不可私己求媚而悦之也。且义于人者和于神，人乃神之主，人安而福至。&quot;帝悦曰：&quot;当与公等上下相勖，以保此言。&quot;后复问神仙长年事，籓知帝且有所惑，极陈荒妄谩诞不可信。后入柳泌等语，果为累云。</p>
            <p>　　河东节度使王锷赂权近求兼宰相，密诏中书门下曰：&quot;锷可兼宰相。&quot;籓遽取笔灭&quot;宰相&quot;字，署其左曰：&quot;不可。&quot;还奏之。宰相权德舆失色曰：&quot;有不可，应别为奏，可以笔涂诏邪？&quot;籓曰：&quot;势迫矣，出今日便不可止。&quot;既而事得寝。</p>
            <p>　　李吉甫复相，籓颇沮止。会吴少阳袭淮西节度，吉甫已见帝，潜欲中籓，即奏曰：&quot;道逢中人假印节与吴少阳，臣为陛下恨之。&quot;帝变色不平。翌日，罢籓为太子詹事。后数月，帝复思籓，召对殿中，事浸释。明年，为华州刺史。未行，卒，年五十八，赠户部尚书，谥曰贞简。</p>
            <p>　　籓材能不及韦贯之、裴垍，然人物清整，是其流亚云。</p>
            <p>　　韦贯之，名纯，避宪宗讳，以字行。后周柱国夐八世孙。父肇，大历中为中书舍人，累上疏言得失，为元载所恶，左迁京兆少尹。久之，改秘书少监。载曰：&quot;肇若过我，当择善地处之。&quot;终不肯诣。载诛，除吏部侍郎。代宗欲相之，会卒，谥曰贞。</p>
            <p>　　贯之及进士第，为校书郎，擢贤良方正异等，补伊阙、渭南尉。河中郑元、泽潞郗士美以厚币召，皆不应。居贫，啖豆糜自给。再迁长安丞。或荐之京兆尹李实，实举笏示所记曰：&quot;此其姓名也，与我同里，素闻其贤，愿识之而进于上。&quot;或者喜，以告曰：&quot;子今日诣实，而明日贺者至矣！&quot;贯之唯唯，不往，官亦不迁。</p>
            <p>　　永贞时，始为监察御史，举其弟纁自代。及为右补阙，纁代为御史，议者不谓之私。宰相杜佑子从郁为补阙，贯之与崔群持不可，换左拾遗，复奏：&quot;拾遗、补阙为谏官等，宰相政有得失，使从郁议，是子而议父，殆不可训。&quot;卒改它官。迁礼部员外郎。新罗人金忠义以工巧幸，擢少府监，廕子补斋郎，贯之不与，曰：&quot;是将奉郊庙祠祭，阶为守宰者，安可以贱工子为之？&quot;又劾忠义不宜污朝籍，忠义竟罢。于是权幸侧目。</p>
            <p>　　进吏部员外郎，坐考贤良方正牛僧孺等策独署奏，出为果州刺史，半道贬巴州。久之，召为都官郎中，知制诰，进中书舍人。宰相裴垍尝三奏事，宪宗不从。贯之曰：&quot;公亦以进退决请乎？&quot;垍曰：&quot;奉教。&quot;事果见听。垍因曰：&quot;君异时当位于此。&quot;改礼部侍郎。所取士，抑浮华，先行实，于时流竞为息。尝从容奏曰：&quot;礼部侍郎重于宰相。&quot;帝曰：&quot;侍郎是宰相除，安得重？&quot;曰：&quot;然为陛下柬宰相者，得无重乎？&quot;帝美其言。改尚书右丞，俄同中书门下平章事。迁中书侍郎。</p>
            <p>　　讨吴元济也，贯之请释镇州，专力淮西，且言：&quot;陛下岂不知建中事乎？始于蔡急而魏应也，齐、赵同起，德宗引天下兵诛之，物力殚屈，故硃泚乘以为乱。此非它，速于扑灭也。今陛下独不能少忍，俟蔡平而诛镇邪？&quot;时帝业已讨镇，不从。终之，蔡平，镇乃服。初，讨蔡，以宣武韩弘为都统，又诏河阳乌重胤、忠武李光颜合兵以进。贯之谏诸将战方力，今若置都统，又令二帅连营，则各持重养威，未可岁月下也。亦不从。后四年乃克蔡，皆如贯之策云。</p>
            <p>　　帝以段文昌、张仲素为翰林学士。贯之谓学士所以备顾问，不宜专取辞艺，奏罢之。皇甫镈、张宿皆以幸进。宿使淄青，裴度欲为请银绯，贯之曰：&quot;宿奸佞，吾等纵不能斥，奈何欲假以宠乎？&quot;由是宿等怨，阴构之，又与度论兵帝前，议颇驳，故罢为吏部侍郎。于是翰林学士、左拾遗郭求上疏申理，诏免求学士，出贯之为湖南观察使。不三日，韦顗、李正辞、薛公干、李宣、韦处厚、崔韶坐与贯之厚善，悉贬为州刺史。顗、正辞、处厚皆清正，以钩党去，由是中外始大恶宿。</p>
            <p>　　时国用不足，遣盐铁副使程异督诸道赋租，异讽州县厚敛以献。贯之不忍横赋，而所献不中异意，因取属内六州留钱继之。左迁太子詹事，分司东都。穆宗立，即拜河南尹，以工部尚书召。未行，卒，年六十二，赠尚书右仆射，谥曰贞，后更谥曰文。</p>
            <p>　　贯之沈厚寡言，与人交，终岁无款曲，不为伪辞以悦人。为右丞时，内僧造门曰：&quot;君且相。&quot;贯之命左右引出，曰：&quot;此妄人也。&quot;居辅相，严身律下，以正议裁物，室居无所改易。裴均子持万缣请撰先铭，答曰：&quot;吾宁饿死，岂能为是哉！&quot;生平未尝通馈遗，故家无羡财。</p>
            <p>　　子澳，字子裴，第进士，复擢宏辞。方静寡欲，十年不肯调。御史中丞高元裕与其兄温善，欲荐用之，讽澳谒己。温归以告，澳不答。温曰：&quot;元裕端士，若轻之邪？&quot;澳曰：&quot;然恐无呈身御史。&quot;</p>
            <p>　　周墀节度郑滑，表署幕府。会墀入相，私谓曰：&quot;何以教我？&quot;澳曰：&quot;愿公无权。&quot;墀愕眙，澳曰：&quot;爵赏刑罚，人主之柄，公无以喜怒行之，俾庶官各举其职，则公敛衽庙堂上，天下治矣。乌用权？&quot;墀叹曰：&quot;吾先居此，得无愧乎！&quot;</p>
            <p>　　擢考功员外郎、史馆修撰。岁中知制诰，召为翰林学士。累迁兵部侍郎，进学士承旨。与萧寘皆为宣宗礼遇，每两人直，必偕召问政得失。尝夜被旨草诏书，事有不安者，即迁延须见帝，开陈可否，未尝不顺纳。一日召入，屏左右问曰：&quot;朕于敕使何如？&quot;澳陈帝威制前世无比。帝摇首曰：&quot;未也。策安出？&quot;澳仓卒答曰：&quot;若谋之外廷，则太和事可用追鉴，不若就择可任者与计事。&quot;帝曰：&quot;朕固行之矣。自黄至绿，自绿至绯，犹可，衣紫即合为一矣。&quot;澳愧汗不能对，乃罢。改京兆尹。</p>
            <p>　　帝舅郑光主墅吏豪肆，积年不输官赋，澳逮系之。它日延英，帝问其故。澳具道奸状，且言必寘以法。帝曰：&quot;可贷否？&quot;答曰：&quot;陛下自内署擢臣尹京邑，安可使画一法独行于贫下乎？&quot;帝入白太后曰：&quot;是不可犯。&quot;后为输租，乃免。由是豪右敛迹。</p>
            <p>　　会户部阙判使，帝以问澳，澳三不对。帝曰：&quot;任卿可乎？&quot;曰：&quot;臣老矣，力疲气耗，烦剧非所任者。&quot;帝默不乐。出谓其甥柳玼曰：&quot;吾本不为宰相知，上便委以使务，脱谓吾他岐而得，卒无以自白。今时事浸恶，皆吾辈贪爵位致然。&quot;未几，授河阳节度使。入辞，帝曰：&quot;卿自便而远我，非我去卿。&quot;</p>
            <p>　　懿宗立，徙平卢军，入为吏部侍郎，复出为邠宁节度使。宰相杜审权素不悦澳，坐吏部时史盗簿书为奸，贬秘书监，分司东都。就迁河南尹，辞疾不拜，丐归樊川。逾年，以吏部侍郎召，不起。卒，赠户部尚书，谥曰贞。</p>
            <p>　　澳在河阳累年，宣宗遣使至魏博，道出澳所，帝以簿纸手作诏赐澳曰：&quot;密饬装，秋当见卿。&quot;盖将以为相也。因问辅养术，澳具言金石非可御，方士怪妄，宜斥远之。其八月，帝崩，不果相。为学士时，帝尝曰：&quot;朕每遣方镇刺史，欲各悉州郡风俗者，卿为朕撰一书。&quot;澳乃取十道四方志，手加䌷次，题为《处分语》。后邓州刺史薛弘宗中谢，帝敕戒州事，人人惊服。</p>
            <p>　　绶，贯之兄。举孝廉，又贡进士，礼部侍郎潘炎将以为举首，绶以其友杨凝亲老，故让之，不对策辄去，凝遂及第。后擢明经，辟东都幕府。</p>
            <p>　　德宗时，以左补阙为翰林学士，密政多所参逮。帝尝幸其院，韦妃从，会绶方寝，学士郑絪欲驰告之，帝不许，时大寒，以妃蜀礻颉袍覆而去，其待遇若此。每入直，逾月不得休。以母老，屡丐解职，每请，帝辄不悦。出入八年，而性谨畏甚。晚乃感心疾，罢还第，不极于用。九月九日，帝为《黄菊歌》，顾左右曰：&quot;安可不示韦绶！&quot;即遣使持往，绶遽奉和，附使进。帝曰：&quot;为文不已，岂颐养邪？&quot;敕自今勿复尔。终左散骑常侍。</p>
            <p>　　弟纁，有精识，为士林器许，兄弟皆名重当时。</p>
            <p>　　绶子温。温，字弘育。方七岁，日诵书数千言。十一，举两经及第，以拔萃高等补咸阳尉。父愕然，疑假权谒进，召而试诸廷，文就无留意，喜曰：&quot;儿无愧矣！&quot;入为监察御史，以台制苛严，不可以省养，不拜。换著作郎，既谢，辄解归。侍亲疾，调适汤剂，弥二十年，衣不弛带。既居丧，毁瘠不支。服除，李逢吉辟置宣武府。频迁右补阙。宰相宋申锡被构，罪不测，温倡曰：&quot;丞相操履有初，不宜反，乃奸人陷之。吾等岂避雷霆，使上蒙雾咎邪！&quot;率同舍伏阁切争，由是益知名。</p>
            <p>　　太和五年，太庙室漏罅，诏宗正、将作营治，不时毕，文宗怒，责卿李锐、监王堪，夺其禀，自敕中人葺之。温谏：&quot;吏举其职，国以治；事归于正，法以修。夫设制度，立官司，度经费，则宗庙最重也。比诏下阅月，有司弛墯不力，正可黜慢官，惩不恪，择可任者缮完之，则吏举职，事归正矣。今慢吏夺禀，而易以中人，是许百司公废职，以宗庙之重，为陛下所私，臣窃惜之。请还将作，则官修业矣。&quot;帝乃罢宦人。会群臣请上尊号，温固谏：&quot;今河南水，江淮旱歉，京师雪积五尺，老稚冻仆，此非崇饰虚名时。&quot;帝顺纳，乃谢群臣。改侍御史。</p>
            <p>　　李德裕入辅，擢礼部员外郎。或言雅为牛僧孺厚，德裕曰：&quot;是子坚正，可以私废乎？&quot;郑注节度凤翔，表为副，温曰：&quot;拒则远黜，从之祸不测，吾焉能为注起邪？&quot;注诛，由考功员外郎拜谏议大夫。未几，为翰林学士。先是，绶在禁廷，积忧畏病废，故诫温不得任近职，至是固辞。帝怒曰：&quot;宁绶治命邪？&quot;礼部侍郎崔蠡曰：&quot;温用乱命，益所以为孝。&quot;帝意释，换知制诰。引疾徙太常少卿。宰相李固言荐温给事中，帝曰：&quot;温素避事，肯为我论驳乎？须太子长，以为宾客。&quot;久之，卒为给事中。</p>
            <p>　　初，兼庄恪太子侍读，晨诣宫，日中见太子，谏曰：&quot;殿下盛年，宜鸡鸣蚤作，问安天子，如文王故事。&quot;太子不悦。辞侍读，见听。王晏平罢灵武节度使，以马及铠仗自随，贬康州司户参军，厚赂贵近，浃日，改抚州司马，乐工尉迟璋授光州长史，温悉封上诏书。太子得罪，诏谕群臣，温曰：&quot;陛下训之不早，非独太子罪。&quot;时颇直其言。迁尚书右丞。盐铁推官姚勖按大狱，帝以为能，擢职方员外郎，将趋省，温使户止，即上言：&quot;郎官清选，不可赏能吏。&quot;帝命中人谕送，温执议不移，诏改勖检校礼部郎中。帝问故于杨嗣复，对曰：&quot;勖，名臣后，治行无疵。若吏材干而不入清选，佗日孰肯当剧事者？此衰晋风，不可以法。&quot;帝素重温，出为陕虢观察使。民当输租而麦未熟，吏白督之，温曰：&quot;使民货田中穗以供赋，可乎？&quot;为缓期而赋办。</p>
            <p>　　武宗立，擢吏部侍郎。李德裕欲引同辅政，温苦言李汉可释，德裕怅然，出宣歙观察使。池民讼刺史，劾无状，榜杀之，威行部中。既疾，召亲属，赋绶诗&quot;在室愧屋漏&quot;，因泣下曰：&quot;今知没身不负斯诫矣！&quot;卒，年五十八，赠工部尚书，谥曰孝。</p>
            <p>　　温性刚峻，人望见无敢戏慢者。与杨嗣复、李珏善，尝劝与李德裕平故憾，二人不从，及皆谪，温叹曰：&quot;用吾言，孰至是邪！&quot;一女，归薛蒙。女工属文，续曹大家《女训》，行于世。温少合，所善惟萧祐。</p>
            <p>　　祐者，字祐之，夷澹君子也。少贫窭，隐居，以孝养闻。司农卿李实督官租，祐居丧，未及输，召至，将责之。会有赐与，倩祐为奏，实称善，即荐于朝。终制，以处士拜左拾遗。累迁谏议大夫，终桂州观察使，赠右散骑常侍。精画及书，自钟、王、萧、张以来，皆能识其真。謷然不以尘事自蒙，故温号&quot;山林友&quot;云。</p>
            <p>　　赞曰：杜黄裳善谋，裴垍能持法，李籓鲠挺，韦贯之忠实，皆足穆天縡，经国体，拨衰奋王，菑攘四方。宪宗中兴，宁不谓得人而致然邪？昔子贡孔堂高第而货殖，韩安国汉名宰而资贪，黄裳亦以受饷见疵，至于忠烈峣然，则不可掩已。</p>
          </td>
        </tr>
      </table>
      <p>&nbsp;</p>
      <table width="460" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='181.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='183.htm'>下一页 </a></div>
                </td>
              </tr>
            </table>
            <p align=center>作者：[宋]欧阳修、宋祁 
            <hr width=90%>
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
          </td>
        </tr>
      </table>
      <p align="center" class="h">&nbsp; </p>
      </td>
  </tr>
  <tr> </tr>
</table>
<table width="776" border="0" cellspacing="0" cellpadding="0">
  <tr>
    <td>&nbsp;</td>
    <td width="476" height="20"><img src="bottom.gif" width="476" height="20"></td>
  </tr>
</table>
</body>
</html>
