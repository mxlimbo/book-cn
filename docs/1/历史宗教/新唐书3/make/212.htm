<html>
<head>
<title>列传第一百二十四  儒学中</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<table width="776" border="0" cellspacing="0" cellpadding="0">
  <tr> 
    <td rowspan="2" height="234" valign="top" width="139"><img src="left.gif" height="234" width="139"></td>
    <td rowspan="2" width="87" valign="top" align="right"><img src="middle.gif" width="87" height="234" usemap="#Map" border="0"><map name="Map"><area shape="rect" coords="4,7,83,27" href="211.htm"><area shape="rect" coords="3,87,83,107" href="content.htm"><area shape="rect" coords="5,166,80,189" href="213.htm"></map></td>
    <td rowspan="2" width="74" valign="top"><img src="right.gif" width="74" height="234"></td>
    <td rowspan="2" valign="top" width="476"> 
      <p><img src="up.gif" width="476" height="20"></p>
      <table width="460" cellspacing="0" cellpadding="0">
        <tr> 
          <td> 
            <p>&nbsp;</p>
            <p align="center" class="h">列传第一百二十四 儒学中</p>
          </td>
        </tr>
      </table>
      <br>
      <table width="460" border="0" cellspacing="0" cellpadding="0">
        <tr>
          <td>　　郎余令，定州新乐人。祖颖，字楚之，与兄蔚之俱有名。隋大业中，为尚书民曹朗，蔚之位左丞。炀帝语称&quot;二郎&quot;。武德时，楚之以大理卿封常山郡公，与李纲、陈叔达定律令。持节谕山东，为窦建德所获，胁以白刃，终不屈。贼平，以老乞身，谥曰平。
            <p>　　余令博于学，擢进士第，授霍王元轨府参军事。从父知年，亦为王友。元轨每曰：&quot;郎家二贤皆入府，不意培塿而松柏为林也。&quot;徙幽州录事参军。有为浮屠者，积薪自焚，长史裴煚率官属将观焉，余令曰：&quot;人好生恶死，情也。彼违蔑教义，反其所欲，公当察之，毋轻往。&quot;煚试廉按，果得其奸。</p>
            <p>　　孝敬在东宫，余令以梁元帝有《孝德传》，更撰《后传》数十篇献太子，太子嗟重。改著作佐郎，卒。</p>
            <p>　　兄余庆，为吏清而刻于法。高宗时，为万年令，道无掇遗。累迁御史中丞，务谦谨下人，引御史坐与议论。吏部侍郎杨思玄倨贵，视选者不以礼，余庆劾免其官。久之，出为苏州刺史。坐累下迁交州都督。</p>
            <p>　　驩州司马裴敬敷与余庆雅故，以事笞余庆婢父，婢方嬖，谮敬敷死狱中。又裒货无艺，民诣阙诉之，使者十辈临按，余庆谩谰，不能得其情。最后，广州都督陈善弘按之，余庆自恃在朝廷久，明法令，轻善弘，不置对。善弘怒曰：&quot;舞文弄法，吾不及君；今日以天子命治君，吾力有余矣。&quot;欲搒械之，余庆惧，服罪。高宗诏放琼州。会赦当还，朝廷恶其暴，徙春州。</p>
            <p>　　始，余庆治万年，父知运嫌其酷，将杖之，余庆避免。父叹曰：&quot;国家用之矣，吾尚奈何！&quot;及为御史中丞，复叹曰：&quot;郎氏危矣！&quot;以忧死。余庆卒以贪残废。</p>
            <p>　　徐齐聃，字将道，湖州长城人，世客冯翊。梁慈源侯整四世孙。八岁能文，太宗召试，赐所佩金削刀。举弘文生，调曹王府参军。高宗时，为潞王府文学、崇文馆学士，侍皇太子讲，修书于芳林门。时姑为帝婕妤，嫌以恩进，故求出为桃林令。召为沛王侍读，再迁司议郎，皆不就。累进西台舍人。</p>
            <p>　　咸亨初，诏突厥酋长子弟得事东宫，齐聃上书谏，以为：&quot;氈裘冒顿之裔，解辫削衽，使在左右，非所谓'恭慎威仪，以近有德'、'任官惟贤才，左右惟其人'之义。&quot;又长孙无忌以谗死，家庙毁顿，齐聃言于帝曰：&quot;齐献公，陛下外祖，虽后嗣有罪，不宜毁及先庙。今周忠孝公庙反崇饰逾制，恐非所以示海内。&quot;帝寤，有诏复献公官，以无忌孙延主其祀。</p>
            <p>　　齐聃善文诰，帝爱之，令侍皇太子及诸王属文，以职枢剧，许间日一至。坐漏禁中事，贬蕲州司马。又流钦州。卒，年四十四。睿宗时，赠礼部尚书。子坚。</p>
            <p>　　坚，字元固，幼有敏性。沛王闻其名，召见，授纸为赋，异之。十四而孤，及壮，宽厚长者。举秀才及第，为汾州参军事，迁万年主簿。</p>
            <p>　　天授三年，上言：&quot;书有五听，令有三覆，虑失情也。比犯大逆，诏使者勘当，得实辄决。人命至重，万有一不实，欲诉无由，以就赤族，岂不痛哉！此不足检下之奸乱，适长使人威福耳。臣请如令覆奏，则死者无恨。又古者罚不逮嗣，故却芮乱国而缺升诸朝，嵇康蒙戮而绍死于难，则于它亲不复致疑。今选部广责逆人亲属，至无服者尚数十条。且诏书'与逆同堂亲不任京畿，缌麻亲不得侍卫'，臣请如诏书外，一切不禁，以申旷荡。&quot;</p>
            <p>　　圣历中，东都留守杨再思、王方庆共引为判官。方庆善《礼》学，尝就质疑晦，坚为申释，常得所未闻。属文典厚，再思每目为凤阁舍人样。与徐彦伯、刘知几、张说与修《三教珠英》，时张昌宗、李峤总领，弥年不下笔，坚与说专意撰综，条汇粗立，诸儒因之，乃成书。累迁给事中，封慈源县子。</p>
            <p>　　中宗怒韦月将，欲即斩之，坚奏盛夏生长，请须秋乃决，时申救者亦众，得以搒死。俄以礼部侍郎为修文馆学士。</p>
            <p>　　睿宗即位，授太子左庶子兼崇文馆学士，修史，进东海郡公，迁黄门侍郎。时监察御史李知古兵击姚州渳河蛮，降之，又请筑城，使输赋徭。坚议：&quot;蛮夷羁縻以属，不宜与中国同法，恐劳师远伐，益不偿损。&quot;不听，诏知古发剑南兵筑城堡，列州县。知古因是欲诛其豪酋，入子女为奴婢，蛮惧，杀知古，相率溃叛，姚、巂路闭不通者数年。</p>
            <p>　　初，太平公主用事，武攸暨屡邀请坚，坚不许。又以妻岑羲女弟，固辞机密，转太子詹事，曰：&quot;吾非求高，逃祸耳。&quot;羲败，不染于恶，出为绛州刺史。数外徙，久乃迁秘书监、左散骑常侍。</p>
            <p>　　玄宗改丽正书院为集贤院，以坚充学士，副张说知院事。帝大酺集贤，幔舍在百司上，说令揭大榜以侈其宠，坚见，遽命撤之，曰：&quot;君子乌取多尚人！&quot;从上泰山，以参定仪典，加光禄大夫。坚于典故多所谙识，凡七当撰次高选。卒，年七十余，帝悼惜，遣使就吊，赠太子少保，谥曰文。</p>
            <p>　　齐聃姑为太宗充容，仲为高宗婕妤，皆明图史，议者以坚父子如汉班氏。</p>
            <p>　　子峤，字巨山。开元中为驾部员外郎、集贤院直学士，迁中书舍人、内供奉、河南尹。封慈源县公。父子相次为学士，自祖及孙，三世为中书舍人。</p>
            <p>　　沈伯仪，湖州吴兴人。武后时，为太子右谕德。</p>
            <p>　　初，太常少卿韦万石议明堂大享事，上言：&quot;郑玄说祀五天帝，王肃谓祀五行帝。《贞观礼》从玄，至《显庆礼》祀昊天上帝，乾封诏书祀五天帝兼祀昊天，上元诏书从《贞观礼》，仪凤初诏祀事一用周制。今应何乐？&quot;高宗乃诏尚书省集诸儒议，未能定。于是大享参用《贞观》、《显庆》二礼。</p>
            <p>　　垂拱元年，成均助教孔玄义奏：&quot;严父莫大配天，天于万物为最大，推父偶天，孝之大，尊之极也。《易》称'先王作乐崇德，殷荐之上帝，以配祖、考'。上帝，天也。昊天之祭，宜祖、考并配，请以太宗、高宗配上帝于圆丘，神尧皇帝配感帝南郊。《祭法》：'祖文王，宗武王。'祖，始也；宗，尊也。一名而有二义。《经》称'宗祀文王'，文王当祖而云宗，包武王以言也。知明堂以祖、考配，与二经合。&quot;伯仪曰：&quot;有虞氏禘黄帝而郊喾，祖颛顼而宗尧；夏后氏禘黄帝而郊鲧，祖颛顼而宗禹；殷人禘喾而郊冥，祖契而宗汤；周人禘喾而郊稷，祖文王而宗武王。郑玄曰：'禘、郊、祖、宗，皆配食也。祭昊天圆丘曰禘，祭上帝南郊曰郊，祭五帝、五神明堂曰祖、宗。'此为最详。虞夏退颛顼郊喾，殷舍契郊冥，去取违舛，惟周得礼之序，至明堂始两配焉。文王上配五帝，武王下配五神，别父子也。《经》曰：'严父莫大于配天。'又曰：'宗祀文王于明堂，以配上帝。'不言严武王以配天，则武王虽在明堂，未齐于配，虽同祭而终为一主也。纬曰：'后稷为天地主，文王为五帝宗。'若一神而两祭之，则荐献数渎，此神无二主也。贞观、永徽礼实专配，由显庆后始兼尊焉。今请以高祖配圆丘、方泽，太宗配南北郊，高宗配五天帝。&quot;凤阁舍人元万顷、范履冰等议：&quot;今礼昊天上帝等五祀，咸奉高祖、太宗兼配，以申孝也。《诗昊天》章'二后受之'，《易》'荐上帝，配祖、考'，有兼配义。高祖、太宗既先配五祀，当如旧。请奉高宗历配焉。&quot;自是郊、丘，三帝并配云。</p>
            <p>　　伯仪历国子祭酒、修文馆学士，卒。</p>
            <p>　　路敬淳，贝州临清人。父文逸，遇隋季大乱，阖门死于盗。文逸遁免，流离辛苦，自伤家多难，闭口不食，行者哀其穷，强饮食之，更负以行，乃得脱。贞观末，官申州司马。</p>
            <p>　　敬淳少力学，足不履门。居亲丧，倚庐不出者三年。服除，号恸入门，形容癯毁，妻不之识。后擢进士第。天授中，再迁太子司议郎兼修国史、崇贤馆学士。数受诏纂辑庆恤仪典，武后称之。尤明姓系，自魏、晋以降，推本其来，皆有条序，著《姓略》、《衣冠系录》等百余篇。后坐綦连耀交通，下狱死。神龙初，赠秘书少监。</p>
            <p>　　弟敬潜，少与敬淳齐名，历怀州录事参军，亦坐耀事系狱，免死。后为遂安令。先是，令多死，敬潜欲辞，妻曰：&quot;君不死狱而得全，非生死有命邪？&quot;从之。到官，有枭啸其屏，鼠数十走于前，左右驱之，拥杖而号，敬潜不为惧。久之，迁卫令，位中书舍人。</p>
            <p>　　唐初，姓谱学唯敬淳名家。其后柳冲、韦述、萧颖士、孔至各有撰次，然皆本之路氏。</p>
            <p>　　王元感，濮州鄄城人。擢明经高第，调博城丞。纪王慎为兗州都督，厚加礼，敕其子东平王续往受业。天授中，稍迁左卫率府录事，兼直弘文馆。武后时，已郊，遂享明堂，封嵩山，诏与韦叔夏等草仪具，众推其练洽。转四门博士，仍直弘文馆。</p>
            <p>　　年虽老，读书不废夜。所撰《书纠谬》、《春秋振滞》、《礼绳愆》等凡数十百篇，长安时上之，丐官笔楮写藏秘书。有诏两馆学士、成均博士议可否。祝钦明、郭山恽、李宪等本章句家，见元感诋先儒同异，不怿，数沮诘其言，元感缘罅申释，竟不诎。魏知古见其书，叹曰：&quot;《五经》指南也。&quot;而徐坚、刘知几、张思敬等惜其异闻，每为助理，联疏荐之，遂下诏褒美，以为儒宗。拜太子司议郎兼崇贤馆学士。中宗以东宫官属，加朝散大夫，卒。</p>
            <p>　　元感初著论三年之丧以三十有六月，讥诋诸儒。凤阁舍人张柬之破其说曰：&quot;三年之丧，二十五月，由古则然。《春秋》僖公三十三年十二月'乙巳，公薨'，文公二年冬'公子遂如齐纳币'。左氏曰：'礼也。'杜预谓：'僖丧终是年十一月，纳币在十二月。故谓之礼。'《公羊传》：'纳币不书，此何以书？讥。何以讥？三年之内不图婚。'何休曰：'僖以十二月薨，未终二十五月，故讥云。'杜预推历乙巳乃在十一月，《经》书十二月为误。文公元年四月，葬僖公。《传》曰：'缓。'夫诸侯之葬五月，若十二月薨，五月不得云缓，则十一月明甚。然二家所竞，乃一月，非一岁，则二十五月，其一验也。《书》称成汤既没，太甲元年曰：'惟元祀，十有二月，伊尹祀于先王，奉嗣王祇见厥祖。'孔安国曰：'汤以元年十一月崩。'此则明年祥，又明年大祥，故下言'惟三祀，十有二月朔，尹以冕服，奉嗣王归于亳'。是十一月服除而冕。《顾命》：'四月哉生魄，王不怿。翌日乙丑，王崩。丁卯，命作册度。越七日癸酉，伯相命士须材。'则成王崩至康王麻冕黼裳凡十日，康王始见庙。明汤崩在十一月。比殡讫，以十二月祗见其祖。《顾命》见庙讫'诸侯出庙门俟'，《伊训》言'祗见厥祖，侯甸群后咸在'，则崩及见庙，周因于殷也，非元年前复有一岁，此二十五月之二验。《礼》：'三年之丧，二十五月而毕，哀痛未尽，然而以是为断者，送死有已，服生有节。'又曰：'期而小祥，食菜果；又期而大祥，有醯酱；中月而禫，食酒肉。'又曰：'再期之丧，三年；期之丧，二年；九月、七月之丧，三时；五月之丧，二时；三月之丧，一时。'此二十五月之三验。《仪礼》：'期而小祥，又期而大祥，中月而禫，是月也，吉祭。'此二十五月之四验。《书》、《春秋》、《礼》皆周公、尼父所定，敢问此可为法否？昔郑玄以中月而禫者，内容一月，自丧至禫，凡二十七月。今既用之，而二十五月初无疑论。大抵子于亲丧，有终身之痛，创巨者日久，痛深者愈迟，何岁月而止乎？故练而慨然，悲慕未尽，而踊擗之情差未；祥而廓然，哀伤已除，而孤藐之怀更剧。此情之所致，宁外饰哉？故先王立其中制，使情文两称，是以祥则缟带素纰，禫则无不佩。夫去衰麻，袭锦縠，行道之人皆不忍，直为节之以礼，叵如之何。故仲由不能过制为姊服，孔鲤不能过期哭母，彼讵不怀？畏名教之严也。&quot;当世谓柬之言不诡圣人，而元感论遂废。</p>
            <p>　　王绍宗，字承烈，梁左民尚书铨曾孙。系本琅邪，徙江都云。少贫侠，嗜学，工草隶，客居僧坊，写书取庸自给，凡三十年。庸足给一月即止，不取赢，人虽厚偿，辄拒不受。</p>
            <p>　　徐敬业起兵，闻其行，以币劫之，称疾笃。复令唐之奇强遣，不肯赴，敬业怒，将杀之，之奇曰：&quot;彼人望也，杀之沮士心，不可。&quot;由是免。事平，大总管李孝逸表其节，武后召赴东都，谒殿中，褒慰良厚，擢太子文学。累进秘书少监，使侍皇太子。绍宗雅修饰，当时公卿莫不慕悦其风，张易之兄弟亦颇结纳。易之诛，坐废，卒于家。</p>
            <p>　　尝与人书曰：&quot;鄙夫书无工者，特由水墨之积习耳。常精心率意、虚神静思以取之。吴中陆大夫常以余比虞君，以不临写故也。闻虞被中画腹，与余正同。&quot;虞，即世南也。</p>
            <p>　　绍宗兄玄宗，隐嵩山，号太和先生，传黄老术。</p>
            <p>　　彭景直，瀛州河间人。中宗景龙末，为太常博士。时献、昭、乾三陵皆日祭，景直上言：</p>
            <p>　　在礼，陵不日祭，宗庙有月祭，故王者设庙、祧、坛、</p>
            <p>　　墠，为亲疏多少之杀。立七庙、一坛、一墠。曰考庙，曰王考庙，曰皇考庙，曰显考庙，皆月祭。远庙为祧，享尝乃止。去祧为坛，去坛为墠，有祷祭之，无祷乃止。谯周曰：&quot;天子始祖、高祖、曾祖、祖、考之庙，皆朔加荐，以象生时朔食，号月祭，二祧庙不月祭。&quot;则古无日祭者。今诸陵朔、望进食，近古之殷事；诸节进食，近古之荐新。郑玄曰：&quot;殷事，月之朔、半，荐新奠也。&quot;于《仪礼》，朔、半日，犹常日朝夕也，既大祥，即四时焉，此其祭皆在庙云。近世始以朔、望诸节祭陵寝，唯四时及腊，五享于庙。寻经质礼，无日祭于陵之文。汉时，京师自高祖下至宣帝，与太上皇、悼皇考陵旁立庙。园各有寝、便殿，故日祭诸寝，月祭诸便殿。贡禹以礼节烦数，白元帝愿罢郡、国庙。丞相韦玄成等后因议七庙外寝园皆无复修。议者亦以祭不欲数，宜复古四时祭于庙。刘歆引《春秋外传》曰：&quot;祖、祢日祭，曾、高月祀，二祧时享，坛、墠岁贡。&quot;魏、晋以降，不祭墓。唐家择古作法，臣谓宜罢诸陵日祭，如礼便。</p>
            <p>　　帝不从，因下诏：&quot;有司言诸陵不当日进食。夫礼以人情为之沿革，何专古而泥所闻？乾陵宜朝晡进奠，昭、献陵日一进，或所司乏于费，可减朕常膳为之。&quot;</p>
            <p>　　帝崩，葬定陵，有司议以和思皇后祔葬，后为武后所杀，不得其丧所，将以招魂合诸梓宫，景直曰：&quot;招魂古无传，不可。请如桥山藏衣冠故事，纳后祎衣，复寝宫，举衣魂辂，告以太牢，内之方中，奉帝梓棺右，覆以夷衾。&quot;众当其言，制曰：&quot;可。&quot;景直后历礼部郎中卒。</p>
            <p>　　卢粲，幽州范阳人，后魏侍中阳乌五世孙。祖彦卿，亦善著书。粲始冠，擢进士第。神龙中，累迁给事中。时节愍太子立，韦后疾之，讽中宗以卫府封物给东宫，粲驳奏：&quot;太子匕鬯主，岁时服用，宜取于百司。《周礼》：诸用财器，'岁终则会，唯王及太子不会'。今乃与诸王等夷，非所谓宪章古昔者。&quot;诏可。</p>
            <p>　　武崇训死，诏墓视陵制，粲曰：&quot;凡王、公主墓，无称陵者，唯永泰公主事出特制，非后人所援比。崇训茔兆，请视诸王。&quot;诏曰：&quot;安乐公主与永泰不异，崇训于主当同穴，为陵不疑。&quot;粲固执，以&quot;陵之称，本施尊极，虽崇训之亲，不及雍王，雍墓不称陵，崇训缘主而得假是名哉？&quot;诏可。主大怒，出粲陈州刺史。粲曰：&quot;苟所论得行，虽远何惮！&quot;开元初，为秘书少监。</p>
            <p>　　其从父行嘉，仕为雍王记室，亦以学闻。</p>
            <p>　　粲累封固安县侯，终邠王傅，谥曰景。</p>
            <p>　　尹知章，绛州翼城人。少虽学，未甚通解，忽梦人持巨凿破其心，内若剂焉，惊悟，志思开彻，遂遍明《六经》。诸生尝讲授者，更北面受大义。</p>
            <p>　　长安中，擢定王府文学。迁太常博士。中宗时，或建言以凉武昭王为七庙始祖，知章议：&quot;武昭远世，非王业所因。&quot;乃止。出为陆浑令，坐事，辄弃官去。时散骑常侍解琬亦罢归，与知章覃思经术，举欣欣然。张说表诸朝，擢礼部员外郎，转国子博士。马怀素绪定秘书，奏知章是正文字。</p>
            <p>　　每休沐，讲授未始辍。于《易》、《老》、《庄》书尤县解。弟子贫者，赒给之。性和厚，人不见有喜愠。未尝问产业，其子欲广市樵米为岁中计，知章曰：&quot;如而计，则贫人何以取资？且吾乌应夺民利邪？&quot;卒官。所注传颇多，行于时。门人孙季良等颂其德，刻著东都国子监门外。</p>
            <p>　　季良，偃师人，一名翌，仕历左拾遗、集贤院直学士。</p>
            <p>　　张齐贤，陕州陕人。圣历初，为太常奉礼郎。</p>
            <p>　　武后诏百官议告朔于明堂，讲时令，布政事，京官九品以上、四方朝集使皆列于廷。太常博士辟闾仁谞曰：&quot;经无天子月告朔。唯《玉藻》：'天子听朔南门之外。'《周太宰》：'正月之吉，布政于邦国都鄙。'干宝曰：'建子月告朔日也。'此《玉藻》听朔同谊。今元日读时令，合古听朔事。独郑玄以秦制《月令》有五帝五官，因言'听朔必以特牲告时帝及神，以文王、武王配。'其言非是。《月令》曰'其帝太昊，其神句芒'，谓宣令告人，使奉时务业，月皆有令，故云，非天子月朔以配帝祭也。告朔者，诸侯礼也，《春秋》：'既视朔，遂登台。'玄又说人君月告朔于庙，其祭为朝享。鲁自文公始不视朔，明非天子所行。玄谓告帝即人帝，神即重、黎、五官，不言天子拜祭。臣请罢告朔、月祭，以应古礼。&quot;齐贤不韪其说，质曰：&quot;谷梁氏称'闰月，天子不告朔'，它月故告朔矣。左氏言鲁'不告闰朔，为弃时政'，则诸侯虽闰告朔矣。《周太史》'颁朔于邦国'，《玉藻》'闰月，王居门'，是天子虽闰亦告朔。二家去圣不远，载天子、诸侯告朔事，显显弗缪。今议者乃以《太宰》正月之吉，布治邦国，而言天子元日一告朔，殊失其旨。一岁之元，六官自布所职之典。干宝谓吉为朔，故世人谬吉为告，据缪失经，不得为法。议者又引左氏说，专在诸侯，不知《玉藻》与左说正同，而独于天子言岁首一告，何去取之恣也！又谓时帝，五人帝也。玄于时帝包天人，故以文、武作配，是并告两五帝为不疑。诸侯受朔天子，藏于庙。天子受朔于天，宜在明堂，故告时帝，配祖考。议者曰：'天子月告祭颁朔，则诸侯安得藏之？故太宰岁首布一岁事，太史颁之也。'是不然。《周太史》'颁朔邦国'，是总颁十二朔于诸侯；天子犹月告者，颁官府都鄙也。内外异言之也。礼不可罢。&quot;凤阁侍郎王方庆又推言：&quot;明堂，布政之宫，所以明天气，统万物也。汉儒以明堂、太庙为一，宗祀其祖，而配上帝。取宗祀曰清庙，正室为太室，向阳为明堂，建学为太学，圜水为辟雍，异名同事，古之制也。天子以正月上辛总受十二月政于南郊，还藏于祖庙，月取一政，班之明堂。诸侯则受于天子，藏之祖庙，月取一政，行之于国。王者以其礼告庙，谓之告朔；视月之政，谓之视朔。《玉藻》：'玄冕而朝日东门之外，听朔南门之外。'郑玄说：'明堂在国阳，就其时之堂而听朔焉。卒事，宿路寝。'今元日通天宫受朝，有司遂读时令、布政，古之礼也。旧说天子岁入明堂者十八：大享，一；月告朔，十二；四时迎气，四；巡狩之岁，一。今议者唯许岁首一入，不亦隘乎？陛下幸建明堂，遵用告朔事，若月一听，则近于烦，每孟月视朔，惟制定其礼，臣下不敢专。&quot;成均博士吴杨吾等共言：&quot;秦灭学，告朔废。今用四孟月、季夏，至明堂告五时帝堂上，请兼如齐贤、方庆议。&quot;不数岁，礼亦废。</p>
            <p>　　久之，齐贤迁博士。时东都置太社，礼部尚书祝钦明问礼官博士：&quot;周家田主用所宜木，今社主石，奈何？&quot;齐贤与太常少卿韦叔夏、国子司业郭山恽、尹知章等议：&quot;《春秋》：'君以军行，祓社衅鼓，祝奉以从。'故曰：'不用命，戮于社。'社稷主用石，以可奉而行也。崔灵恩曰：'社主用石，以地产最实欤！'《吕氏春秋》言'殷人社用石'。后魏天平中，迁太社石主，其来尚矣。周之田主用所宜木，其民间之社欤！非太社也。&quot;于是旧主长尺有六寸，方尺七寸，问博士云何，齐贤等议：&quot;社主之制，礼无传。天子亲征，载以行，则非过重。《礼》：'社祭土，主阴气。'《韩诗外传》：'天子太社方五丈，诸侯半之。'五，土数。社主宜长五尺，以准数五；方二尺，以准阴偶；剡其上，以象物生；方其下，以象地体；埋半土中，本末均也。请度以古尺&quot;云。又问：&quot;社稷坛随四方用色，而中不数尺，冒黄土，谓何？&quot;齐贤等曰：&quot;天子太社，度广五丈，分四方，上冒黄土，象王者覆被四方，然则当以黄土覆坛上。旧坛上不数尺，覆被之狭，乖于古。&quot;于是以方色饰坛四面及陛，而黄土全覆上焉。祭牲皆太牢。其后改先农曰&quot;帝社&quot;，又立&quot;帝稷&quot;，皆齐贤等参定。</p>
            <p>　　中宗即位，因武后东都庙改为唐庙，议满七室，以凉武昭王为始祖。齐贤上议：&quot;《礼》，天子七庙，尊始封君曰太祖，百代不迁，始祖无闻焉。殷自玄王至汤，周后稷至武王，皆出太祖后，合食有序。景皇帝始封唐，实为太祖，以世数近，故尚在昭穆。今乃上引武昭王为始祖，异乎殷、周之本卨、稷也。卨、稷兴胙，景皇帝是也。昭王国不世传，后嗣失守。景帝实始封唐，子孙是承。若近舍唐，远引凉，不见其可。且魏不祖曹参，晋不祖司马卬，宋不祖楚元王，齐、梁不祖萧何，陈、隋不祖胡公、杨震，今谓昭王为祖，可乎？汉以周郊后稷，议欲郊尧，杜林以为周兴自后稷，汉业特起，功不缘尧，卒不果郊。武德初定，去昭王尤近，不托祖者，不可故也。今而立之，非祖宗意。景皇失位，神弗临享，殆非诒厥孙谋者。&quot;博士刘承庆、尹知章又言：&quot;受命之君，王迹有浅深，代系有远迩。祖以功，昭穆以亲。有功者不迁，亲尽者毁。今不宜以庙数未备，引当迁之主于昭穆上，苟充七室也。景皇帝既号太祖，以世浅犹在六室位，则室未当有七，非天子庙不当七也。大帝神主既祔，宣皇帝当迁。宣非始祖，又无宗号，亲尽而迁，不可复立。请仍为六室。&quot;诏宰相详裁。于是祝钦明等上言：&quot;博士等三百人为两说：齐贤等不祖武昭王，刘承庆等请迁宣皇帝。臣等欲皆可其奏。&quot;诏可。俄以孝敬皇帝为义宗，列于庙为七室。西京太庙亦如之。</p>
            <p>　　齐贤迁累谏议大夫，卒。</p>
            <p>　　柳冲，蒲州虞乡人，隋饶州刺史庄曾孙。父楚贤，大业中为河北县长。高祖兵兴，尧君素据郡固守，楚贤说曰：&quot;隋之亡，天下共知。唐公名在图箓，动以诚信，豪英景赴，天所赞也。君子见几而作，俟终日邪？&quot;君素不从，楚贤潜行自归，授侍御史。贞观中，持节册拜突厥，辞其遗不受。历交、桂二州都督、杭州刺史，皆有名。</p>
            <p>　　冲好学，多所研总。天授初，为司府寺主簿，诏遣安抚淮南，使有指，封河东县男。中宗景龙中，迁左散骑常侍，修国史。</p>
            <p>　　初，太宗命诸儒撰《氏族志》，甄差群姓。其后门胄兴替不常，冲请改修其书，帝诏魏元忠、张锡、萧至忠、岑羲、崔湜、徐坚、刘宪、吴兢及冲共取德、功、时望、国籍之家，等而次之。夷蕃酋长袭冠带者，析著别品。会元忠等继物故，至先天时，复诏冲及坚、兢与魏知古、陆象先、刘子玄等讨缀，书乃成，号《姓系录》。历太子宾客、宋王师、昭文馆学士，以老致仕。开元初，诏冲与薛南金复加刊窜，乃定。</p>
            <p>　　后柳芳著论甚详，今删其要，著之左方。芳之言曰：</p>
            <p>　　氏族者，古史官所记也。昔周小史定系世，辩昭穆，故古有《世本》，录黄帝以来至春秋时诸侯、卿、大夫名号继统。左丘明传《春秋》，亦言：&quot;天子建德，因生以赐姓，胙之土，命之氏；诸侯以字为氏，以谥为族。&quot;昔尧赐伯禹姓曰姒，氏曰有夏；伯尼姓曰姜，氏曰有吕。下及三代，官有世功，则有官族，邑亦如之。后世或氏于国，则齐、鲁、秦、吴；氏于谥，则文、武、成、宣；氏于官，则司马、司徒；氏于爵，则王孙、公孙；氏于字，则孟孙、叔孙；氏于居，则东门、北郭；氏于志，则三乌、五鹿；氏于事，则巫、乙、匠、陶。于是受姓命氏，粲然众矣。</p>
            <p>　　秦既灭学，公侯子孙失其本系。汉兴，司马迁父子乃约《世本》修《史记》，因周谱明世家，乃知姓氏之所由出，虞、夏、商、周、昆吾、大彭、豕韦、齐桓、晋文皆同祖也。更王迭霸，多者千祀，少者数十代。先王之封既绝，后嗣蒙其福，犹为强家。</p>
            <p>　　汉高帝兴徒步，有天下，命官以贤，诏爵以功，誓曰：&quot;非刘氏王、无功侯者，天下共诛之。&quot;先王公卿之胄，才则用，不才弃之，不辨士与庶族，然则始尚官矣。然犹徙山东豪杰以实京师，齐诸田，楚屈、景，皆右姓也。其后进拔豪英，论而录之，盖七相、五公之所由兴也。</p>
            <p>　　魏氏立九品，置中正，尊世胄，卑寒士，权归右姓已。其州大中正、主簿，郡中正、功曹，皆取著姓士族为之，以定门胄，品藻人物。晋、宋因之，始尚姓已。然其别贵贱，分士庶，不可易也。于时有司选举，必稽谱籍，而考其真伪。故官有世胄，谱有世官，贾氏、王氏谱学出焉。由是有谱局，令史职皆具。过江则为&quot;侨姓&quot;，王、谢、袁、萧为大；东南则为&quot;吴姓&quot;，硃、张、顾、陆为大；山东则为&quot;郡姓&quot;，王、崔、卢、李、郑为大；关中亦号&quot;郡姓&quot;，韦、裴、柳、薛、杨、杜首之；代北则为&quot;虏姓&quot;，元、长孙、宇文、于、陆、源、窦首之。&quot;虏姓&quot;者，魏孝文帝迁洛，有八氏十姓，三十六族九十二姓。八氏十姓，出于帝宗属，或诸国从魏者；三十六族九十二姓，世为部落大人；并号河南洛阳人。&quot;郡姓&quot;者，以中国士人差第阀阅为之制，凡三世有三公者曰&quot;膏粱&quot;，有令、仆者曰&quot;华腴&quot;，尚书、领、护而上者为&quot;甲姓&quot;，九卿若方伯者为&quot;乙姓&quot;，散骑常侍、太中大夫者为&quot;丙姓&quot;，吏部正员郎为&quot;丁姓&quot;。凡得入者，谓之&quot;四姓&quot;。又诏代人诸胄，初无族姓，其穆、陆、奚、于，下吏部勿充猥官，得视&quot;四姓&quot;。北齐因仍，举秀才、州主簿、郡功曹，非&quot;四姓&quot;不在选。故江左定氏族，凡郡上姓第一，则为右姓；太和以郡四姓为右姓；齐浮屠昙刚《类例》凡甲门为右姓；周建德氏族以四海通望为右姓；隋开皇氏族以上品、茂姓则为右姓；唐《贞观氏族志》凡第一等则为右姓；路氏著《姓略》，以盛门为右姓；柳冲《姓族系录》凡四海望族则为右姓。不通历代之说，不可与言谱也。今流俗独以崔、卢、李、郑为四姓，加太原王氏号五姓，盖不经也。</p>
            <p>　　夫文之弊，至于尚官；官之弊，至于尚姓；姓之弊，至于尚诈。隋承其弊，不知其所以弊，乃反古道，罢乡举，离地著，尊执事之吏。于是乎土无乡里，里无衣冠，人无廉耻，士族乱而庶人僭矣。故善言谱者，系之地望而不惑，质之姓氏而无疑，缀之婚姻而有别。山东之人质，故尚婚娅，其信可与也；江左之人文，故尚人物，其智可与也；关中之人雄，故尚冠冕，其达可与也；代北之人武，故尚贵戚，其泰可与也。及其弊，则尚婚娅者先外族、后本宗，尚人物者进庶孽、退嫡长，尚冠冕者略伉俪、慕荣华，尚贵戚者徇势利、亡礼教。四者俱弊，则失其所尚矣。</p>
            <p>　　人无所守，则士族削；士族削，则国从而衰。管仲曰：&quot;为国之道，利出一孔者王，二孔者强，三孔者弱，四孔者亡。&quot;故冠婚者，人道大伦。周、汉之官人，齐其政，一其门，使下知禁，此出一孔也，故王；魏、晋官人，尊中正，立九品，乡有异政，家有竞心，此出二孔也，故强；江左、代北诸姓，纷乱不一，其要无归，此出三孔也，故弱；隋氏官人，以吏道治天下，人之行，不本乡党，政烦于上，人乱于下，此出四孔也，故亡。唐承隋乱，宜救之以忠，忠厚则乡党之行修；乡党之行修，则人物之道长；人物之道长，则冠冕之绪崇；冠冕之绪崇，则教化之风美；乃可与古参矣。</p>
            <p>　　晋太元中，散骑常侍河东贾弼撰《姓氏簿状》，十八州百十六郡，合七百一十二篇，甄析士庶无所遗。宋王弘、刘湛好其书。弘每日对千客，可不犯一人讳。湛为选曹，撰《百家谱》以助铨序，文伤寡省，王俭又广之，王僧孺演益为十八篇，东南诸族自为一篇，不入百家数。弼传子匪之，匪之传子希镜，希镜撰《姓氏要状》十五篇，尤所谙究。希镜传子执，执更作《姓氏英贤》一百篇，又著《百家谱》，广两王所记。执传其孙冠，冠撰《梁国亲皇太子序亲簿》四篇。王氏之学，本于贾氏。</p>
            <p>　　唐兴，言谱者以路敬淳为宗，柳冲、韦述次之。李守素亦明姓氏，时谓&quot;肉谱&quot;者。后有李公淹、萧颖士、殷寅、孔至，为世所称。</p>
            <p>　　初，汉有邓氏《官谱》，应劭有《氏族》一篇，王符《潜夫论》亦有《姓氏》一篇，宋何承天有《姓苑》二篇。谱学大抵具此。魏太和时，诏诸郡中正，各列本土姓族次第为举选格，名曰&quot;方司格&quot;，人到于今称之。</p>
            <p>　　马怀素，字惟白，润州丹徒人。客江都，师事李善，贫无资，昼樵，夜辄然以读书，遂博通经史。擢进士第，又中文学优赡科，补郿尉。积劳，迁左台监察御史。长安中，大夫魏元忠为张易之构谪岭表，太仆崔贞忄贞、东宫率独孤祎之祖道，易之怒，使人上急变，告贞忄贞等与元忠谋反。武后诏怀素按之，使者促迫，怀素执不从，曰：&quot;贞忄贞饯流人当得罪，以为谋反，则非。昔彭越以逆诛，栾布奏事尸下，汉不坐罪。今元忠罪非越比，不宜坐饯阔之人。且陛下操生杀柄，欲加之罪，自当处决圣心。既付臣按状，惟知守陛下法尔。&quot;后意解，贞忄贞等乃免。宰相李迥秀藉易之势，敛赇诿法，怀素劾罢之。转礼部员外郎。以十道使黜陟江西，处决平恕。迁考功，核取实才，权贵谒请不能阿挠。擢中书舍人内供奉，为修文馆直学士。</p>
            <p>　　开元初，为户部侍郎，封常山县公，进兼昭文馆学士。笃学，手未尝废卷。谦恭慎畏，推为长者。玄宗诏与褚无量同为侍读，更日番入。既叩阁，肩舆以进；或行在远，听乘马。宫中每宴见，帝自送迎以师臣礼。有诏句校秘书。是时，文籍盈漫，皆炱朽蟫断，签啇纷舛。怀素建白：&quot;愿下紫微、黄门，召宿学巨儒就校缪缺。&quot;又言：&quot;自齐以前旧籍，王俭《七志》已详。请采近书篇目及前志遗者，续俭《志》以藏秘府。&quot;诏可。即拜怀素秘书监。乃诏国子博士尹知章、四门助教王直、直国子监赵玄默，陆浑丞吴绰、桑泉尉韦述、扶风丞马利征、湖州司功参军刘彦直、临汝丞宋辞玉、恭陵丞陆绍伯、新郑尉李子钊、杭州参军殷践猷、梓潼尉解崇质、四门直讲余钦、进士王惬、刘仲丘、右威卫参军侯行果、邢州司户参军袁晖、海州录事参军晁良、右率府胄曹参军毋煚、荥阳主簿王湾、太常寺太祝郑良金等分部撰次，践猷从弟秘书丞承业、武陟尉徐楚璧是正文字。怀素奏秘书少监卢俌、崔沔为修图书副使，秘书郎田可封、康子元为判官。然怀素不善著述，未能有所绪别。会卒，帝举哀洛阳南城门，赠润州刺史，谥曰文，给舆还乡里，丧事官办。</p>
            <p>　　怀素卒后，诏秘书官并号修书学士，草定四部，人人意自出，无所统一，逾年不成。有司疲于供拟，太仆卿王毛仲奏罢内料。又诏右常侍褚无量、大理卿元行冲考绌不应选者，无量等奏：&quot;修撰有条，宜得大儒综治。&quot;诏委行冲。乃令煚、述、钦总缉部分，践猷、惬治经，述、钦治史，煚、彦直治子，湾、仲丘治集。八年，《四录》成，上之。学士无赏擢者。</p>
            <p>　　行冲知丽正院，又奏绍伯、利征、彦直、践猷、行果、子钊、直、煚、述、湾、玄默、钦、良金与朝邑丞冯朝隐、冠氏尉权寅献、秘书省校书郎孟晓、扬州兵曹参军韩覃、王嗣琳，福昌令张悱、进士崔藏之入校丽正书。由是秘书省罢撰缉，而学士皆在丽正矣。</p>
            <p>　　惬、仲丘老病还乡里。绍伯卒于官。直终岐王府记室参军事。玄默集贤直学士。利征，出为山茌令，儒缓无治术，免官，终于家。子钊坐保任非人，终德州长史。钦至太学博士、集贤院学士。湾，洛阳尉。良金，右补阙、京兆府仓曹参军事。寅献，临淮太守。晓，左补阙。覃，莱州别驾，坐诬告刺史，流远方。藏之，膳部员外郎，明年，以将仕郎梁令瓚文学直书院，后以右率府兵曹参军而罢，终恒王府司马。秘书省校书郎源幼良代利征，后以协律郎罢。</p>
            <p>　　殷践猷，字伯起，陈给事中不害五世从孙。博学，尤通氏族、历数、医方。与贺知章、陆象先、韦述最善，知章尝号为&quot;五总龟&quot;，谓龟千年五聚，问无不知也。初为杭州参军，举文儒异等科，授秘书省学士，用曹州司法参军，兼丽正殿学士。以叔父丧，哀恸欧血而卒，年四十八。</p>
            <p>　　少子寅，举宏辞，为太子校书，出为永宁尉。吏侮谩甚，寅怒杀之，贬澄城丞。病且死，以母萧老，不忍决。及敛，其子亮断指剪发置棺中，自誓事祖母如寅在。其后侍萧疾，不脱衣者数年，有白燕巢其楣。后终给事中、杭州刺史。</p>
            <p>　　践猷弟季友，历秘书郎，善画。</p>
            <p>　　从父仲容，终冬官郎中，有重名。子承业，以谨朴称，历太子左谕德、右威卫将军。</p>
            <p>　　族子成己，晋州长史。初，母颜叔父吏部郎中敬仲为酷吏所陷，率二妹割耳诉冤，敬仲得减死。及成己生，而左耳缺云。</p>
            <p>　　孔若思，越州山阴人，陈吏部尚书奂四世孙。祖绍安，与兄绍新蚤知名。陈亡，客居鄠，励志于学。外兄虞世南曰：&quot;本朝沦覆，吾分湮灭，有弟若此，知不亡矣。&quot;绍安与孙万寿皆以文辞称，时谓&quot;孙孔&quot;。隋大业末，为监察御史。高祖讨贼河东，绍安与夏侯端同监军，礼遇尤密。帝受禅，端先归，拜秘书监。已而绍安间道走长安，帝悦，擢内史舍人，赐宅一区、良马二匹。</p>
            <p>　　若思早孤，其母躬训教，长以博学闻。有遗以褚遂良书者，纳一卷焉。其人曰：&quot;是书贵千金，何取之廉？&quot;答曰：&quot;审尔，此为多矣。&quot;更还其半。擢明经，历库部郎中，常曰：&quot;仕宦至郎中足矣。&quot;座右置止水一石，明自足意。</p>
            <p>　　中宗初，敬晖、桓彦范当国，以若思多识古今，凡大政事，必咨质后行。三迁礼部侍郎，出为卫州刺史。故事，以宗室为州别驾，见刺史，骜放不肯致恭。若思劾奏别驾李道钦，请讯状。有诏别驾见刺史致恭，自若思始。以清白擢银青光禄大夫，赐绢百匹，累封梁郡公。开元七年卒，谥曰惠。</p>
            <p>　　从父祯，第进士，历监察御史，门无宾谒，时讥其介。高宗时，再迁绛州刺史，封武昌县子，谥曰温。</p>
            <p>　　子季诩，字季和。永昌初，擢制科，授秘书郎。陈子昂常称其神清韵远，可比卫玠。终左补阙。</p>
            <p>　　若思子至，字惟微。历著作郎，明氏族学，与韦述、萧颖士、柳冲齐名。撰《百家类例》，以张说等为近世新族，叕刂去之。说子垍方有宠，怒曰：&quot;天下族姓，何豫若事，而妄纷纷邪？&quot;垍弟素善至，以实告。初，书成，示韦述，述谓可传。及闻垍语，惧，欲更增损，述曰：&quot;止！丈夫奋笔成一家书，奈何因人动摇？有死不可改。&quot;遂罢。时述及颖士、冲皆撰《类例》，而至书称工。</p>
          </td>
        </tr>
      </table>
      <p>&nbsp;</p>
      <table width="460" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='211.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='213.htm'>下一页 </a></div>
                </td>
              </tr>
            </table>
            <p align=center>作者：[宋]欧阳修、宋祁 
            <hr width=90%>
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
          </td>
        </tr>
      </table>
      <p align="center" class="h">&nbsp; </p>
      </td>
  </tr>
  <tr> </tr>
</table>
<table width="776" border="0" cellspacing="0" cellpadding="0">
  <tr>
    <td>&nbsp;</td>
    <td width="476" height="20"><img src="bottom.gif" width="476" height="20"></td>
  </tr>
</table>
</body>
</html>
