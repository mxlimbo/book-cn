<html>
<head>
<title>列传第一百二十九  方技</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<table width="776" border="0" cellspacing="0" cellpadding="0">
  <tr> 
    <td rowspan="2" height="234" valign="top" width="139"><img src="left.gif" height="234" width="139"></td>
    <td rowspan="2" width="87" valign="top" align="right"><img src="middle.gif" width="87" height="234" usemap="#Map" border="0"><map name="Map"><area shape="rect" coords="4,7,83,27" href="216.htm"><area shape="rect" coords="3,87,83,107" href="content.htm"><area shape="rect" coords="5,166,80,189" href="218.htm"></map></td>
    <td rowspan="2" width="74" valign="top"><img src="right.gif" width="74" height="234"></td>
    <td rowspan="2" valign="top" width="476"> 
      <p><img src="up.gif" width="476" height="20"></p>
      <table width="460" cellspacing="0" cellpadding="0">
        <tr> 
          <td> 
            <p>&nbsp;</p>
            <p align="center" class="h">列传第一百二十九 方技</p>
          </td>
        </tr>
      </table>
      <br>
      <table width="460" border="0" cellspacing="0" cellpadding="0">
        <tr>
          <td>　　李淳风 甄权 许胤宗 张文仲 袁天纲 客师 张憬藏 乙弗私礼 金梁凤 王远知 薛颐 叶法善 明崇俨 尚献甫 严善思 杜生 张果 
            邢和璞师夜光 罗思远 姜抚 桑道茂
            <p>　　凡推步、卜、相、医、巧，皆技也。能以技自显地一世，亦悟之天，非积习致然。然士君子能之，则不迂，不泥，不矜，不神；小人能之，则迂而入诸拘碍，泥而弗通大方，矜以夸众，神以诬人，故前圣不以为教，盖吝之也。若李淳风谏太宗不滥诛，许胤宗不著方剂书，严譔谏不合乾陵，乃卓然有益于时者，兹可珍也。至远知、果、抚等诡行纪怪，又技之下者焉。</p>
            <p>　　李淳风，岐州雍人。父播，仕隋高唐尉，弃官为道士，号黄冠子，以论譔自见。淳风幼爽秀，通群书，明步天历算。贞观初，与傅仁均争历法，议者多附淳风，故以将仁郎直太史局。制浑得仪，诋摭前世失，著《法象书》七篇上之。擢承务郎，迁太常博士，改太史丞，与诸儒修书，迁为令。太宗得秘谶，言&quot;唐中弱，有女武代王&quot;。以问淳风，对曰：&quot;其兆既成，已在宫中。又四十年而王，王而夷唐子孙且尽。&quot;帝曰：&quot;我求而杀之，奈何？&quot;对曰：&quot;天之所命，不可去也，而王者果不死，徒使疑似之戳淫及无辜。且陛下所亲爱，四十年而老，老则仁，虽受终易姓，而不能绝唐。若杀之，复生壮者，多杀而逞，则陛下子孙无遗种矣！&quot;帝采其言，止。</p>
            <p>　　淳风于占候吉凶，若节契然，当世术家意有鬼神相之，非学习可致，终不能测也。以劳封昌乐县男。奉诏与算博士梁述、助教王真儒等是正《五曹》、《孙子》等书，刊定注解，立于学官。撰《麟德历》代《戊寅历》，候者推最密。自秘阁郎中复为太史令，卒。所撰《典章文物志》、《乙巳占》等书传於世。子该，孙仙宗，并擢太史令。</p>
            <p>　　唐初言历者惟傅仁均。仁均，滑州人，终太史令。</p>
            <p>　　甄权，许州扶沟人。以母病，与弟立言究习方书，遂为高医。仕隋为秘书省正字，称疾免。鲁州刺史库狄嵚风痺不得挽弓，权使彀矢向堋立，钅咸其肩隅，一进，曰：&quot;可以射矣。&quot;果如言。贞观中，权已百岁，太宗幸其舍，视饮食，访逮其术，擢朝散大夫，赐几杖衣服。寻卒，年一百三岁。所撰《脉经》、《针方》、《明堂》等图传于时。</p>
            <p>　　立言仕为太常丞。杜淹苦流肿，帝遣视，曰：&quot;去此十日，午漏上，且死。&quot;如之，有道人必腹懑烦弥二岁，诊曰：&quot;腹有蛊，误食发而然。&quot;令饵雄黄一剂，少选，吐一蛇如拇，无目，烧之有发气，乃愈。</p>
            <p>　　后以医显者，清漳宋侠、义兴许胤宗、洛阳张文仲李虔纵、京兆韦慈藏。</p>
            <p>　　侠官朝散大夫，药藏监。</p>
            <p>　　胤宗仕陈为新蔡王外兵参军。王太后病风不能言，脉沉难对，医家告术穷。胤宗曰：&quot;饵液不可进。&quot;即以黄耆、防风煮汤数十斛，置床下，气如雾，熏薄之，是夕语。擢义兴太守。武德初，累进散骑侍郎。关中多骨蒸疾，转相染，得者皆死，胤宗疗视必愈。或劝其著书贻后世者，答曰：&quot;医特意耳，思虑精则得之。脉之候幽而难明，吾意所解，口莫能宣也。古之上医，要在视脉，病乃可识。病与药值，唯用一物攻之，气纯而愈速。今之人不善为脉，以情度病，多其物以幸有功，譬猎不知兔，广络原野，冀一人获之，术亦疏矣。一药偶得，它味相制，弗能专力，此难愈之验也。脉之妙处不可传，虚著方剂，终无益於世，此吾所以不著书也。&quot;卒年七十馀。</p>
            <p>　　文仲仕武后时，至尚药奉御。特进苏良嗣方朝，疾作，仆廷中。文仲诊曰：&quot;忧愤而成，若胁痛者，殆未可救。&quot;顷告胁痛。又曰：&quot;及心则贻。&quot;俄心痛而死。文仲论风与气尤精。后集诸言方者与共著书，诏王方庆监之。文仲曰：&quot;风状百二十四，气状八十，治不以时，则死及之。惟头风与上气、足气，药可常御。病风之人，春秋末月，可使洞利，乃不困剧，自馀须发则治，以时消息。&quot;乃著《四时轻重术》凡十八种上之。</p>
            <p>　　虔纵官侍御医，慈藏光禄卿。</p>
            <p>　　袁天纲，益州成都人。仕隋为盐官令。仕随为盐官令《旧书》卷一九一《袁天纲传》及《册府》卷八六○均谓&quot;隋大业中为资官令&quot;。在洛阳，与杜淹、王珪、韦挺游，天纲谓淹曰：&quot;公兰台、学堂全且博，将以文章显。&quot;谓珪&quot;法令成，天地相临，不十年官五品&quot;；谓挺&quot;面如虎，当以武处官&quot;；&quot;然三君久皆得谴，吾且见之&quot;。淹以侍御史入天策为学士，珪太子中允，挺善隐太子，荐为左卫率。武德中，俱以事流隽州，见天纲，曰：&quot;公等终且贵。杜位三品，难与言寿，王、韦亦三品，后於杜而寿过之，但晚节皆困。&quot;见窦轨曰：&quot;君伏犀贯玉枕，辅角完起，十年且显，立功其在梁、益间邪！&quot;轨后为益州行台仆射，天纲复曰：&quot;赤脉干瞳，方语而浮赤入大宅，公为将必多杀，愿自戒。&quot;轨果坐事见召。天纲曰：&quot;公毋忧，右辅泽而动，不久必还。&quot;果还为都督。</p>
            <p>　　贞观初，太宗召见曰：&quot;古有君平，朕今得尔，何如？&quot;对曰：&quot;彼不逢时，臣固胜之。&quot;武后之幼，天纲见其母曰：&quot;夫人法生贵子。&quot;乃见二子元庆、元爽，曰：&quot;官三品，保家主也。&quot;见韩国夫人，曰：&quot;此女贵而不利夫。&quot;后最幼，姆抱以见，绐以男，天纲视其步与目，惊曰：&quot;龙瞳凤颈，极贵验也；若为女，当作天子。&quot;帝在九成宫，令视岑文本，曰：&quot;学堂莹夷，眉过目，故文章振天下。首生骨未成，自前而视，法三品。肉不称骨，非寿兆也。&quot;张行成、马周见，曰：&quot;马君伏犀贯脑，背若有负，贵验也。近古君臣相遇未有及公者。然面泽赤而耳无根，后骨不隆，寿不长也。张晚得官，终位宰相。&quot;其术精类如此。高士廉曰：&quot;君终作何官？&quot;谢曰：&quot;仆及夏四月，数既尽。&quot;如期以火山令卒。以火山令卒，按《旧书》卷一九一《袁天纲传》、《册府》卷八六○均谓武德初授火井令，&quot;火山&quot;疑是&quot;火井&quot;之讹。</p>
            <p>　　子客师，亦传其术，为廪牺令。高宗置一鼠於奁，令术家射，皆曰鼠。客师独曰：&quot;强实鼠，然入则一，出则四。&quot;发之，鼠生三子。尝度江，叩舟而还，左右请故，曰：&quot;舟中人鼻下气皆墨，不可以济。&quot;俄有一男子，跛而负，直就舟，客师曰：&quot;贵人在，吾可以济。&quot;江中风忽起，几覆而免。跛男子乃娄师德也。</p>
            <p>　　时有长社人张憬藏，持与天纲埒。太子詹事蒋俨有所问，答曰：&quot;公厄在三尺土下，尽六年而贵，六十位蒲州刺史，无有禄矣。&quot;俨使高丽，为莫离支所囚，居土室六年还。及为蒲州，岁如期，则召掾史、妻子，告当死，俄诏听致仕。刘仁轨与乡人靖贤请占，憬藏答曰：&quot;刘公当五品而谴，终位冠人臣。&quot;谓贤曰：&quot;君法客死。&quot;仁轨为尚书仆射。贤猥曰：&quot;我三子皆富田宅，吾何客死？&quot;俄丧三子，尽鬻田宅，寄死友家。魏元忠尚少，往见憬藏，问之，久不答，元忠怒曰：&quot;穷通有命，何预君邪？&quot;拂衣去。憬藏遽起曰：&quot;君之相在怒时，位必卿相。&quot;姚崇、李迥秀、杜景往从之游，憬藏曰：&quot;三人者皆宰相，然姚最贵。&quot;郎中裴珪妻赵见之，憬藏曰：&quot;夫人目修缓，法曰'豕视淫'，又曰'目有四白，五夫守宅'，夫人且得罪。&quot;俄坐奸，没入掖廷。裴光廷当国，憬藏以纸大署&quot;台&quot;字投之，光廷曰：&quot;吾既台司矣，尚何事？&quot;后三日，贬台州刺史。</p>
            <p>　　隋末又有高唐人乙弗弘礼，当炀帝居籓，召见，弘礼贺曰：&quot;大王为万乘主，所戒在德而已。&quot;及即位，悉诏诸术家坊处之，使弘礼总摄。海内浸乱，帝曰：&quot;而昔言朕既验，然终当奈何？&quot;弘礼逡巡，帝知之，乃曰：&quot;不言，且死！&quot;弘礼曰：&quot;臣观人臣相与陛下类者不长，然圣人不相，故臣不能知。&quot;由是敕有司监视，毋得与外语。</p>
            <p>　　薛大鼎坐事没为奴，及贞观时，有请於弘礼，答曰：&quot;君，奴也，欲何事？&quot;请解衣视之，弘礼指腰而下曰：&quot;位方岳。&quot;</p>
            <p>　　玄宗时有金梁凤者，颇言人贵贱夭寿。裴冕为河西留后，梁凤辄言：&quot;不半岁兵起，君当以御史中丞除宰相。&quot;又言：&quot;一日向雒，一日向蜀，一日向朔方，此时公当国。&quot;冕妖其言，绝之。俄而禄山反，冕以御史中丞召，因问三日，答曰：&quot;雒日即灭，蜀曰不能久，朔方日愈明。&quot;肃宗即位，而冕遂相，荐於帝，拜都水使者。梁凤谓吕諲曰：&quot;君且辅政，须大怖乃得。&quot;諲责驿史，之，史突入射諲，两矢风中，走而免，明年知政事。李揆、卢允毁服绐谒，梁凤不许，二人语以情，梁凤曰：&quot;李自舍人阅岁而相，卢不过郎官。&quot;揆已相，擢允吏部郎中。</p>
            <p>　　王远知，系本琅邪，后为扬州人。父昙选，为陈扬州刺史。母昼寝，梦凤集其身，因有娠。浮屠宝志谓昙选曰：&quot;生子当为世方士。&quot;</p>
            <p>　　远知少警敏，多通书传，事陶弘景，传其术，为道士。又从臧兢游。陈后主闻其名，召入重阳殿，辩论超诣，甚见咨挹。隋炀帝为晋王，镇扬州，使人介以邀见，少选发白，俄复鬓，帝惧，遣之。后幸涿郡，诏远知见临朔宫，帝执弟子礼，咨质仙事，诏京师作玉清玄坛以处之。及幸扬州，远知谓帝不宜远京国，不省。</p>
            <p>　　高祖尚微，远知密语天命。武德中，平王世充，秦王与房玄龄微服过之，远知未识，迎语曰：&quot;中有圣人，非王乎？&quot;乃念以宝。远知曰：&quot;方为太平天子，愿自爱。&quot;太宗立，欲官之，苦辞。贞观九年，诏润州即茆山为观，俾居之。玺诏曰：&quot;省所奏，愿还旧山，已别诏不违雅素，并敕立祠观，以伸曩怀。未知先生早晚至江外，祠舍何当就功？令太史令薛颐等往宣朕意。&quot;</p>
            <p>　　远知多怪言，诧其弟子潘师正曰：&quot;吾少也有累，不得上天，今署少室伯，吾将行。&quot;即沐浴，加冠衣，若寝者，遂卒。或言寿盖百二十六岁云。遗命子绍业曰：&quot;尔年六十五见天子，七十见女君。&quot;调露中，绍业表其言，高宗召见，嗟赏，追赠远知太中大夫，谥升真先生。武时复召见，皆如其年。又赠金紫光禄大夫。天授中改谥升玄。</p>
            <p>　　薛颐者，滑州人。当隋大业时为道士，善天步律历。武德初，追直秦王府，密语曰：&quot;德星舍秦分，王当帝天下。&quot;王表为太史丞，稍迁令。贞观时，太宗将封秦山，彗星见，赜因言：&quot;臣商天意，陛下未可东。&quot;亦会大臣上议，帝遂罢。固丐为道士，帝为筑观九山，号曰：&quot;紫府&quot;，拜赜太中大夫，往居之。即祠建清台，候辰次灾祥以闻，所上与太史李淳风合。数岁卒。</p>
            <p>　　高宗时，又有叶法善者，括州括苍人。世为道士，传阴阳、占繇、符架之术，能厌劾怪鬼。帝闻之，召诣京师，欲宠以官，不拜。留内斋场，礼赐殊缛。时帝悉召方士，化黄金治丹，法善上言：&quot;丹不可遽就，徒费财与日，请核真伪。&quot;帝许之，凡百馀人皆罢。尝在东都凌空祠为坛以祭，都人悉往观，有数十人自奔火中，众大惊，救而免。法善笑曰：&quot;此为魅所冯，吾以法摄之耳。&quot;问而信，病亦皆已。其谲幻类若此。</p>
            <p>　　历高、中二宗朝五十年，往来山中，时时召入禁内。雅不喜浮屠法，常力诋毁，议者浅其好习，然发卫高，卒叵之测。睿宗立，或言阴有助力。无天中，拜鸿庐卿，员外置，封越国公，舍景龙观，追赠其父歙州刺史，宠映当世。开元八年卒。或言生隋大业丙子，死庚子，盖百七岁云。玄宗下诏褒悼，赠越州都督。</p>
            <p>　　明崇俨，洛州偃师人，梁国子祭酒山宾五世孙。少随父恪令安喜，吏有能召鬼神者，尽传其术。乾封初，应岳牧举，调黄安丞，以奇技自名。高宗召见，甚悦，擢冀王府文学。试为窟室，使宫人奏乐其中，召崇俨问：&quot;何祥邪？为我止之。&quot;崇俨书桃木为二符，剚室上，乐即止，曰：&quot;向见怪龙，怖而止。&quot;盛夏，帝思雪，崇俨坐顷取以进，自云往阴山取之。四月，帝忆瓜，崇俨索百钱，须臾以瓜献，曰：&quot;得之缑氏老人圃中。&quot;帝召老人问故，曰：&quot;埋一瓜失之，土中得百钱。&quot;</p>
            <p>　　累迁正谏大夫。帝令入阁供奉，每谒见，陈时政，多托鬼神为言。至为武后作厌胜事，又言章怀太子不德。仪凤四年，为盗所刺於东都，好事者为言：&quot;崇俨役鬼劳苦，为鬼所杀。&quot;而太后疑太子使客杀之，故赠侍中，谥曰庄，擢子珪为秘书郎。命御史中丞崔谧等杂治，诬服者甚众。及太子废，死状乃明。</p>
            <p>　　尚献甫，卫州汲人，善占候。武后召见，由道士擢太史令，辞曰：&quot;臣梗野，不可以事官长。&quot;后改太史局为浑仪监，以献甫为令，不隶秘书省。数问灾异，又於上阳宫集术家撰《方域》等篇。长安二年，荧惑犯五诸侯，献甫自陈：&quot;五诸侯，太史位；臣命纳音，金也；火，金之仇，臣且死。&quot;后曰：&quot;朕为卿厌之。&quot;迂水衡都尉，谓曰：&quot;水生金，卿无忧。&quot;至秋卒，后嗟异，复以浑仪监为太史局云。</p>
            <p>　　严善思名譔，同州朝邑人，以字行。父延，与河东裴玄证、陇西李贞蔡静皆通儒术，该晓图识。善思传延业，褚遂良、上官仪等奇其能。高宗封泰山，举销声幽薮科及第，调襄阳尉。居亲丧，庐墓，因隐居十年。武后时擢监察御史，兼右拾遗内供奉，数言天下事。方酷吏构大狱，以善思为详审使，平活八百馀人，原千馀姓。长寿中，按囚司刑寺，罢疑不实者百人。来俊臣等疾之，诬以罪，适交趾，五岁得还。是时李淳风死，候家皆不效，乃诏善思以著作佐郎兼太史令。圣历二年，荧惑入舆鬼，后问其占，对曰：&quot;大臣当之。&quot;是年王及善卒。长安中，荧惑入月，镇犯天关，善思曰：&quot;法当乱臣伏罪，而有下谋上之象。&quot;岁馀，张柬之等起兵诛二张。迁给事中。</p>
            <p>　　后崩，将合葬乾陵，善思建言：&quot;尊者先葬，卑者不得入。今启乾陵，是以卑动尊，术家所忌。且玄关石门，冶金锢隙，非攻鉴不能开，神道幽静，多所惊黩。若别攻隧以入其中，即往昔葬时神位前定，更且有害。曩营乾陵，国有大难，易姓建国二十馀年，今又营之，难且复生。合葬非古也，况事有不安，岂足循据？汉世皇后别起陵墓，魏、晋始合葬。汉积祀四百，魏、晋祚率不长，亦其验也。今若更择吉地，附近乾陵，取从葬之义。使神有知，无所不通；若其无知，合亦何益？山川精气，上为列星。葬得其所，则神安而后嗣昌；失其宜，则神危而后嗣损。愿割私爱，使社稷长久。&quot;中宗不纳。</p>
            <p>　　神龙中，武后丧公除，太常请大习乐，供郊庙，诏未许。善思奏曰：&quot;乐者气化，所以感天地、调五行。汉、魏丧礼，以日易月，盖三年不为礼，礼必坏，三年不为乐，乐必崩。礼，阴也；乐，阳也。乐崩阳伏，礼废阴愆，故变以适时，孝道之大。安人神，公也；茹哀戚，私也。王者不以私害公，请如太常奏。&quot;帝从之。迁礼部侍郎。表皇后擅政，为社稷忧，求汝州刺史。尝语姚崇曰：&quot;韦氏祸且涂地，相王所居有华盖紫气，必位九五，公善护之。&quot;及睿宗立，崇以语闻，召拜右散骑常侍。</p>
            <p>　　初，谯王重福徙均州，过汝，善思为刺史。及谋反，伪除礼部尚书。重福败，坐关通论死，吏部尚书宋璟、户部郎中李邕薄其罪，给事中韩思复固请，乃流静州。始，善思为御史，中书舍人刘允济为酷吏所陷，且死，善思力讼其冤，得免。户部尚书王本立见之，曰：&quot;祁奚之救叔向，严公有之。&quot;后见允济，语未尝及之。思复之解善思也，亦不自德，时称长者之报。后遇赦还。开元十六年卒。子向，乾元中为凤翔尹，三世皆年八十五云。</p>
            <p>　　杜生者，许州人。善《易》占。有亡奴者问所从追，戒曰：&quot;自此行，逢使者，恳丐其鞭。若不可，则以情告。&quot;其人果值使者於道，如生语，使者异之，曰：&quot;去鞭，吾无以进马，可折道傍代之。&quot;乃往折，见亡奴伏其下，获之。它日又有亡奴者，生戒持钱五百伺於道，见进鹞使者，可市其一，必得奴。俄而使至，其人以情告，使者以一与之，忽飞集灌莽上，往取之而得亡奴。众以为神。</p>
            <p>　　时有浮屠泓者，黄州人。与天官侍郎张敬之善。敬之以武后在位，常指所服示子冠宗曰：&quot;莽朝服耳。&quot;俄冠宗以父应入三品，诣有司言状。泓忽曰：&quot;君无烦求三品也。&quot;敬之大惊，已而知出冠宗意。敬之弟讷之疾殆，泓曰：&quot;公弟当位三品，不足忧也。&quot;已而愈。尝为燕国公张说市宅，戒曰：&quot;无穿东北，王隅也！&quot;它日见说曰：&quot;宅气索然，云何？&quot;与说共视，土隅有三坎丈馀，泓惊曰：&quot;公富贵一世而已，诸子将不终。&quot;说惧，将平之，泓曰：&quot;客上无气，与地脉不连，譬身疮痏补它肉，无益也。&quot;说子皆污贼死斥云。</p>
            <p>　　张果者，晦乡里世系以自神，隐中条山，往来汾、晋间，世传数百岁人。武后时，遣使召之，即死，后人复见居恒州山中。</p>
            <p>　　开元二十一年，刺史韦济以闻。玄宗令通事舍人裴晤往迎，见晤辄气绝仆，久乃苏。晤不敢逼，驰白状。帝更遣中书舍人徐峤赍玺书邀礼，乃至东都，舍集贤院，肩舆入宫。帝亲问治道神仙事，语秘不传。果善息气，能累日不食，数御美酒。尝云：&quot;我生尧丙子岁，位侍中。&quot;其貌实年六七十。时有邢和璞者，善知人夭寿。师夜光者，善视鬼。帝令和璞推果生死，懵然莫知其端。帝召果密坐，使夜光视之，不见果所住。</p>
            <p>　　帝谓高力士曰：&quot;吾闻饮堇无苦者，奇士也。&quot;时天寒，因取以饮果，三进，颓然曰：&quot;非佳酒也。&quot;乃寝。顷视齿燋缩，顾左右取铁如意击堕之，藏带中，更出药傅其断，良久，齿已生，粲然骈絜。帝益神之。欲以玉真公主降果，未言也。果忽谓秘书少监王迥质、太常少卿萧华曰：&quot;谚谓娶妇得公主，平地生公府，可畏也。&quot;二人怪语不伦。俄有使至，传诏曰：&quot;玉真公主欲降先生。&quot;果笑，固不奉诏。有诏图形集贤院，恳辞还山，诏可。擢银青光禄大夫，号通玄先生，赐帛三百匹，给扶侍二人。至恒山蒲吾县，未几卒，或言尸解。帝为立栖霞观其所。</p>
            <p>　　夜光者，蓟州人，少为浮屠。至长安，因九仙公主得召见温泉，帝奇其辩，赐冠带，授四门博士，赐绯衣、银鱼、金缯千数，得侍左右如幸臣。</p>
            <p>　　和璞喜黄老，作《颍阳书》，世传之。</p>
            <p>　　天宝中，有孙甑生者，以技闻，能使石自斗，草为人骑驰走。杨贵妃喜观之，数召入宫中。</p>
            <p>　　又有罗思远，能自隐。帝学，不肯尽其术，试自隐，常馀衣带，及思远共试，则验。厚锡金帛，然卒不得。帝怒，裹以幞，压杀之。数日，有中使者自蜀还，逢思远驾而西，笑曰：&quot;上为戏何虐也！&quot;</p>
            <p>　　姜抚，宋州人。自言通仟人不死术，隐居不出。开元末，太常卿韦縚祭名山，因访隐民，还白抚已数百岁。召至东都，舍集贤院。因言：&quot;服常春藤，使白发还鬓，则长生可致。藤生太湖最良，终南往往有之，不及也。&quot;帝遣使者至太湖，多取以赐中朝老臣。因诏天下，使自求之。宰相裴耀卿奉觞上千万岁寿，帝悦，御花萼栖宴群臣，出藤百奁，遍赐之。擢抚银青光禄大夫，号冲和先生。抚又言：&quot;终南山有旱藕，饵之延年。&quot;状类葛粉，帝作汤饼赐大臣。右骁卫将军甘守诚能铭药石，曰：&quot;常春者，千岁藟也。旱藕，杜蒙也。方家久不用，抚易名以神之。民间以酒渍藤，饮者多暴死。&quot;乃止。抚内惭悸，请求药牢山，遂逃去。</p>
            <p>　　桑道茂者，寒人，失其系望。善太一遁甲术。乾元初，官军围安庆绪於相州，势危甚，道茂在围中，密语人曰：&quot;三月壬申西师溃。&quot;至期，九节度兵皆败。后召待诏翰林。建中初，上言：&quot;国家不出三年有厄会，奉天有王气，宜高坦堞，为王者居，使可容万乘者。&quot;德宗素验其数，诏京兆尹严郢发众数千及神策兵城之。时盛夏趣功，人莫知其故。及硃泚反，帝蒙难奉天，赖以济。</p>
            <p>　　李晟为右金吾大将军，道茂赍一缣见晟，再拜曰：&quot;公贵盛无比，然我命在公手，能见赦否？&quot;晟大惊，不领其言。道茂出怀中一书，自具姓名，署其左曰：&quot;为贼逼胁。&quot;固请晟判，晟笑曰：&quot;欲我何语？&quot;道茂曰：&quot;弟言准状赦之。&quot;晟勉从。已又以缣愿易晟衫，请题衿膺曰：&quot;它日为信。&quot;再拜去。道茂果污硃泚伪官。晟收长安，与逆徒缚旗下，将就刑，出晟衫及书以示。晟为奏，原其死。</p>
            <p>　　是时籓镇擅地无宁时，道茂曰：&quot;年号元和，寇盗翦灭矣。&quot;至宪宗乃验。道茂居有二伯甚茂，曰：&quot;人居而木蕃者去之，木盛则土衰，土衰则人病。&quot;乃以铁数十钧埋其下，复曰：&quot;后有发其地而死者。&quot;大和中，温造居之，发藏铁而造死。杜佑与杨炎善。卢杞疾之，佑惧，以问道茂，答曰：&quot;君岁中补外，则福寿叵涯矣。&quot;俄拜饶州刺史，后终司徒。李泌病，道茂署於纸曰：&quot;厄三月二日就飨，国与家吉而身危。&quot;会中和日，泌虽笃，强入。德宗见泌不能步，诏归第，卒。是日北军谋乱，仗士禽斩之。李鹏为盛唐令，道茂曰：&quot;君位止此，而冢息位宰相，次息亦大镇，子孙百世。&quot;鹏卒，后石至宰相，福历七镇，诸孙通显云。</p>
          </td>
        </tr>
      </table>
      <p>&nbsp;</p>
      <table width="460" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='216.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='218.htm'>下一页 </a></div>
                </td>
              </tr>
            </table>
            <p align=center>作者：[宋]欧阳修、宋祁 
            <hr width=90%>
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
          </td>
        </tr>
      </table>
      <p align="center" class="h">&nbsp; </p>
      </td>
  </tr>
  <tr> </tr>
</table>
<table width="776" border="0" cellspacing="0" cellpadding="0">
  <tr>
    <td>&nbsp;</td>
    <td width="476" height="20"><img src="bottom.gif" width="476" height="20"></td>
  </tr>
</table>
</body>
</html>
