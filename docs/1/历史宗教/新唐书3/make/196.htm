<html>
<head>
<title>列传第一百八  毕崔刘陆郑硃韩</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<table width="776" border="0" cellspacing="0" cellpadding="0">
  <tr> 
    <td rowspan="2" height="234" valign="top" width="139"><img src="left.gif" height="234" width="139"></td>
    <td rowspan="2" width="87" valign="top" align="right"><img src="middle.gif" width="87" height="234" usemap="#Map" border="0"><map name="Map"><area shape="rect" coords="4,7,83,27" href="195.htm"><area shape="rect" coords="3,87,83,107" href="content.htm"><area shape="rect" coords="5,166,80,189" href="197.htm"></map></td>
    <td rowspan="2" width="74" valign="top"><img src="right.gif" width="74" height="234"></td>
    <td rowspan="2" valign="top" width="476"> 
      <p><img src="up.gif" width="476" height="20"></p>
      <table width="460" cellspacing="0" cellpadding="0">
        <tr> 
          <td> 
            <p>&nbsp;</p>
            <p align="center" class="h">列传第一百八 毕崔刘陆郑硃韩</p>
          </td>
        </tr>
      </table>
      <br>
      <table width="460" border="0" cellspacing="0" cellpadding="0">
        <tr>
          <td>　　毕諴，字存之，黄门监构从孙。构弟栩，生凌，凌生匀，世失官，为盐估。匀生諴，蚤孤。夜然薪读书，母恤其疲，夺火使寐，不肯息，遂通经史，工辞章。性端悫，不妄与人交。
            <p>　　太和中，举进士、书判拔萃，连中。辟忠武杜悰幕府。悰领度支，表为巡官，又从辟淮南，入拜侍御史。李德裕始与悰同辅政，不协，故出悰剑南东川节度使。故吏惟諴饯讯如平日，德裕忌之，出为慈州刺史。累官驾部员外郎、仓部郎中。故事，要家势人，以仓、驾二曹为辱，諴沛然如处美官，无异言。宰相知之，以职方郎中兼侍御史知杂事，召入翰林为学士。</p>
            <p>　　党项扰河西，宣宗尝召访边事，諴援质古今，条破羌状甚悉，帝悦曰：&quot;吾将择能帅者，孰谓颇、牧在吾禁署，卿为朕行乎。&quot;諴唯唯，即拜刑部侍郎，出为邠宁节度、河西供军安抚使。諴到军，遣吏怀谕，羌人皆顺向。时戍兵常苦调饟乏，諴募士置屯田，岁收谷三十万斛，以省度支经费，诏书嘉美。俄徙昭义，又迁河东。河东尤近胡，复脩杷头七十烽，谨候虏，寇不敢入。</p>
            <p>　　懿宗立，迁宣武节度使，召为户部尚书，判度支。未几，以礼部尚书同中书门下平章事。再期，固称疾，改兵部尚书，罢。旋兼平章事节度河中。卒，年六十二。</p>
            <p>　　諴于吏术尤所长，既贵，所得禄奉，养护宗属之乏，无间然。始，諴被知于宣宗，尝许以相。令狐綯忌之，自邠宁凡三徙，不得还。諴思有以结綯，至太原，求丽姝盛饰使献。綯曰：&quot;太原于我无分，今以是饵，将破吾族矣。&quot;不受。使者留于邸，諴亦放之。太医李玄伯者，帝所喜，以钱七十万聘之，夫妇日自进食，得其欢心，乃进之帝，嬖幸冠后宫。玄伯又治丹剂以进，帝饵之，疽生于背。懿宗立，收玄伯及方士王岳、虞芝等，俱诛死。</p>
            <p>　　崔彦昭，字思文，其先清河人。淹贯儒术，擢进士第。数应帅镇辟奏，于吏治精明，所至课最。累进户部侍郎。繇河阳节度使徙河东。先是，沙陀诸部多犯法，彦昭抚循有威惠，三年，境内大治，耆老叩阙愿留，诏可。僖宗立，授兵部侍郎、诸道盐铁转运使。俄同中书门下平章事，仍判度支。初，杨收、路岩、韦保衡皆坐朋比贿赂得罪死，萧仿秉政，矫革之，而彦昭协力，故百职修举，察不至苛。不六月，迁门下侍郎。帝因下诏暴收等过恶，申励丁宁，以成其美。</p>
            <p>　　彦昭虽宰相，退朝侍母膳，与家人齿，顺色柔声，在左右无违，士人多其孝。与王凝外昆弟也。凝大中初先显，而彦昭未仕，尝见凝，凝倨不冠带，嫚言曰：&quot;不若从明经举。&quot;彦昭为憾。至是，凝为兵部侍郎。母闻彦昭相，敕婢多制屦袜，曰：&quot;王氏妹必与子皆逐，吾将共行。&quot;彦昭闻之，泣且拜，不敢为怨。而凝竟免。</p>
            <p>　　伶人李可及为懿宗所宠，横甚，彦昭奏逐，死岭南。累拜兼尚书右仆射，以疾去位，授太子太傅，卒。</p>
            <p>　　刘鄴，字汉籓，润州句容人。父三复，以善文章知名。少孤，母病废，三复丐粟以养。李德裕为浙西观察使，奇其文，表为掌书记。德裕三领浙西及剑南、淮南，未尝不从。会昌时，位宰相，擢三复刑部侍郎、弘文馆学士。</p>
            <p>　　鄴六七岁能属辞，德裕怜之，使与其子共师学。德裕既斥，鄴无所依，去客江湖间。陕虢高元裕表署推官，高少逸又辟镇国幕府。咸通初，擢左拾遗，召为翰林学士，赐进士第。历中书舍人，迁承旨。鄴伤德裕以朋党抱诬死海上，令狐綯久当国，更数赦，不为还官爵。至懿宗立，綯去位，鄴乃申直其冤，复官爵，世高其义。进户部侍郎、诸道盐铁转运使。以礼部尚书同中书门下平章事，判度支。僖宗嗣位，再迁尚书左仆射。</p>
            <p>　　初，韦保衡、路岩与鄴同秉政，为迹亲。俄而萧仿、崔彦昭得相，罢鄴为淮南节度使、同平章事。黄巢方炽，诏高骈代之，徙节度凤翔，固辞，还左仆射。帝西狩，追乘舆不及，与崔沆、豆卢彖匿将军张直方家，贼捕急，三人不肯臣，俱见杀。</p>
            <p>　　豆卢彖者，字希真，河南人。仕历翰林学士、户部侍郎，与崔沆皆拜同中书门下平章事。是日，宣告于廷，大风雷雨拔树。未几，及祸。初，咸通中，有治历者工言祸福，或问：&quot;比宰相多不至四五，谓何？&quot;答曰：&quot;紫微方灾，然其人又将不免。&quot;后杨收、韦保衡、路岩、卢携、刘鄴、于琮、彖与沆，皆不得终云。</p>
            <p>　　陆扆，字祥文，宰相贽族孙。客于陕，遂为陕人。光启二年，从僖宗幸山南，擢进士第，累进翰林学士、中书舍人。扆工属辞，敏速若注射然，一时书命，同僚自以为不及，昭宗优遇之。帝尝作赋，诏学士皆和，独扆最先就。帝览之，叹曰：&quot;贞元时，陆贽、吴通玄兄弟善内廷文书，后无继者，今朕得之。&quot;始，得举进士时，方迁幸，而六月榜出。至是，每甚暑，它学士辄戏曰：&quot;造榜天也。&quot;以讥扆进非其时。累为尚书左丞，封嘉兴县男。徙户部侍郎、同中书门下平章事。故事，自三省得宰相，有光署钱，留为宴资，学士院未始有。至扆，送光院钱五十万，以荣近司。进中书侍郎，判户部。</p>
            <p>　　嗣覃王以兵伐凤翔，扆谏曰：&quot;国步方安，不宜加兵近辅，必为它盗所乘，无益也。且亲王而属军事，必有后害。&quot;帝顾军兴，责扆沮挠，贬峡州刺史。师果败。久之，授工部尚书。从天子自华州还，以兵部尚书复当国，封吴郡公。</p>
            <p>　　天复初，帝密语韩偓曰：&quot;陆扆、裴贽孰忠于我？&quot;偓曰：&quot;扆等皆宰相，安有它肠？&quot;帝曰：&quot;外言扆不喜我复位，元日易服奔启夏门，信不？&quot;偓曰：&quot;孰为陛下言此？&quot;曰：&quot;崔胤、令狐涣。&quot;偓曰：&quot;设扆如是，亦不足责。且陛下反正，扆素不知谋，忽闻兵起，欲出奔耳。陛下责其不死难则可，以为不喜，乃谗言也。&quot;帝遂悟。累兼户部尚书。</p>
            <p>　　帝至自凤翔，大赦天下，诸道皆赐诏，独不及李茂贞。扆曰：&quot;国西，凤翔为最近，迹其罪固不可赦。然尚修职贡，朝廷未之绝，无宜于诏书有以异也。&quot;始，崔胤罢相，扆代之。胤内怨望，及是议以为阴有党附，贬沂王傅，分司东都。胤死，复授吏部尚书，从迁洛。柳璨始附硃全忠，谋去朝廷衣冠有望者，贬扆濮州司户参军，杀之白马驿，年五十九。扆初名允迪，后改云。</p>
            <p>　　郑綮，字蕴武。及进士第，历监察御史，擢累左司郎中。因窭甚，丐补庐州刺史。黄巢掠淮南，綮移檄请无犯州境，巢笑，为敛兵，州独完。僖宗嘉之，赐绯鱼。岁满去，赢钱千缗藏州库。后它盗至，终不犯郑使君钱。及杨行密为刺史，送都还綮。王徽为御史大夫，以兵部郎中表知杂事，迁给事中。杜弘徽任中书舍人，綮以其兄让能辅政，不宜处禁要，上还制书，不报，辄移病去。召为右散骑常侍，往往条摘失政，众讠雚传之，宰相怒，改国子祭酒，议者不直，复还常侍。大顺后，王政微，綮每以诗谣托讽，中人有诵之天子前者。昭宗意其有所蕴未尽，因有司上班簿，遂署其侧曰：&quot;可礼部侍郎、同中书门下平章事。&quot;綮本善诗，其语多俳谐，故使落调，世共号&quot;郑五歇后体&quot;。至是，省史走其家上谒，綮笑曰；&quot;诸君误矣，人皆不识字，宰相亦不及我。&quot;史言不妄。俄闻制诏下，叹曰：&quot;万一然，笑杀天下人！&quot;既视事，宗戚诣庆，搔首曰：&quot;歇后郑五作宰相，事可知矣。&quot;固让，不听。立朝偘然，无复故态。自以不为人所瞻望，才三月，以疾乞骸，拜太子少保致仕，卒。</p>
            <p>　　硃朴，襄州襄阳人。以三史举，繇荆门令进京兆府司录参军，改著作郎。乾宁初，太府少卿李元实欲取中外九品以上官两月俸助军兴，朴上疏执不可而止。</p>
            <p>　　擢国子《毛诗》博士。上书言当世事，议迁都曰：&quot;古王者不常厥居，皆观天地兴衰，随时制事。关中，隋家所都，我实因之，凡三百岁，文物资货，奢侈僭伪皆极焉。广明巨盗陷覆宫阙，局署帑藏，里闬井肆，所存十二，比幸石门、华阴，十二之中又亡八九，高祖、太宗之制荡然矣。夫襄、邓之西，夷温数百里，其东，汉舆、凤林为之关，南，菊潭环屈而流属于汉，西有上洛重山之险，北有白崖联络，乃形胜之地，沃衍之墟。若广浚漕渠，运天下之财，可使大集。自古中兴之君，去已衰之衰，就未王而王。今南阳，汉光武虽起而未王也。臣视山河壮丽处多，故都已盛而衰，难可兴已；江南土薄水浅，人心嚣浮轻巧，不可以都；河北土厚水深，人心强愎狠戾，不可以都。惟襄、邓实惟中原，人心质良，去秦咫尺，而有上洛为之限，永无夷狄侵轶之虞，此建都之极选也。&quot;不报。</p>
            <p>　　朴为人木强，无它能。方是时，天子失政，思用特起士，任之以中兴，而朴所善方士许岩士得幸，出入禁中，言朴有经济才，又水部郎中何迎亦表其贤，帝召与语，擢左谏议大夫、同中书门下平章事。以素无闻，人人大惊，俄判户部，进中书侍郎。帝益治兵，所处可一委朴。朴移檄四方，令近者出甲士，资馈饟，远者以羡余上。后数月，岩士为韩建所杀，朴罢为秘书监，三贬郴州司户参军，卒。与朴皆相者孙渥。</p>
            <p>　　孙偓，字龙光。父景商，为天平军节度使。偓第进士，历显官，以户部侍郎同中书门下平章事，迁门下，为凤翔四面行营都统。俄兼礼部尚书、行营节度诸军都统招讨处置等使。始，家第堂柱生槐枝，期而茂，既而偓秉政，封乐安县侯。与朴皆贬衡州司马，卒。</p>
            <p>　　偓性通简，不矫饬，尝曰：&quot;士苟有行，不必以己长形彼短、己清彰彼浊。&quot;每对客，奴童相诟曳仆诸前，不之责，曰：&quot;若持怒心，即自挠矣。&quot;</p>
            <p>　　兄储，历天雄节度使，终兵部尚书。</p>
            <p>　　韩偓，字致光，京兆万年人。擢进士第，佐河中幕府。召拜左拾遗，以疾解。后迁累左谏议大夫。宰相崔胤判度支，表以自副。王溥荐为翰林学士，迁中书舍人。偓尝与胤定策诛刘季述，昭宗反正，为功臣。帝疾宦人骄横，欲尽去之。偓曰：&quot;陛下诛季述时，余皆赦不问，今又诛之，谁不惧死？含垢隐忍，须后可也。天子威柄，今散在方面，若上下同心，摄领权纲，犹冀天下可治。宦人忠厚可任者，假以恩幸，使自翦其党，蔑有不济。今食度支者乃八千人，公私牵属不减二万，虽诛六七巨魁，未见有益，适固其逆心耳。&quot;帝前膝曰：&quot;此一事终始属卿。&quot;</p>
            <p>　　中书舍人令狐涣任机巧，帝尝欲以当国，俄又悔曰：&quot;涣作宰相或误国，朕当先用卿。&quot;辞曰：&quot;涣再世宰相，练故事，陛下业已许之。若许涣可改，许臣独不可移乎？&quot;帝曰：&quot;我未尝面命，亦何惮？&quot;偓因荐御史大夫赵崇劲正雅重，可以准绳中外。帝知偓，崇门生也，叹其能让。初，李继昭等以功皆进同中书门下平章事，时谓&quot;三使相&quot;，后稍稍更附韩全诲、周敬容，皆忌胤。胤闻，召凤翔李茂贞入朝，使留族子继筠宿卫。偓闻，以为不可，胤不纳。偓又语令狐涣，涣曰：&quot;吾属不惜宰相邪？无卫军则为阉竖所图矣。&quot;偓曰：&quot;不然。无兵则家与国安，有兵则家与国不可保。&quot;胤闻，忧，未知所出。李彦弼见帝倨甚，帝不平，偓请逐之，赦其党许自新，则狂谋自破，帝不用。彦弼谮偓及涣漏禁省语，不可与图政，帝怒，曰：&quot;卿有官属，日夕议事，奈何不欲我见学士邪？&quot;继昭等饮殿中自如，帝怒，偓曰：&quot;三使相有功，不如厚与金帛官爵，毋使豫政事。今宰相不得颛决事，继昭辈所奏必听。它日遽改，则人人生怨。初以卫兵检中人，今敕使、卫兵为一，臣窃寒心，愿诏茂贞还其卫军。不然，两镇兵斗阙下，朝廷危矣。&quot;及胤召硃全忠讨全诲，汴兵将至，偓劝胤督茂贞还卫卒。又劝表暴内臣罪，因诛全诲等；若茂贞不如诏，即许全忠入朝。未及用，而全诲等已劫帝西幸。</p>
            <p>　　偓夜追及鄠，见帝恸哭。至凤翔，迁兵部侍郎，进承旨。</p>
            <p>　　宰相韦贻范母丧，诏还位，偓当草制，上言：&quot;贻范处丧未数月，遽使视事，伤孝子心。今中书事，一相可办。陛下诚惜贻范才，俟变缞而召可也。何必使出峨冠庙堂，入泣血柩侧，毁瘠则废务，勤恪则忘哀，此非人情可处也。&quot;学士使马从皓逼偓求草，偓曰：&quot;腕可断，麻不可草！&quot;从皓曰：&quot;君求死邪？&quot;偓曰：&quot;吾职内署，可默默乎？&quot;明日，百官至，而麻不出，宦侍合噪。茂贞入见帝曰：&quot;命宰相而学士不草麻，非反邪？&quot;艴然出。姚洎闻曰：&quot;使我当直，亦继以死。&quot;既而帝畏茂贞，卒诏贻范还相，洎代草麻。自是宦党怒偓甚。从皓让偓曰：&quot;南司轻北司甚，君乃崔胤、王溥所荐，今日北司虽杀之可也。两军枢密，以君周岁无奉入，吾等议救接，君知之乎？&quot;偓不敢对。</p>
            <p>　　茂贞疑帝间出依全忠，以兵卫行在。帝行武德殿前，因至尚食局，会学士独在，宫人招偓，偓至，再拜哭曰：&quot;崔胤甚健，全忠军必济。&quot;帝喜，偓曰：&quot;愿陛下还宫，无为人知。&quot;帝赐以面豆而去。全诲诛，宫人多坐死。帝欲尽去余党，偓曰：&quot;礼，人臣无将，将必诛，宫婢负恩不可赦。然不三十年不能成人，尽诛则伤仁。愿去尤者，自内安外，以静群心。&quot;帝曰：&quot;善。&quot;崔胤请以辉王为元帅，帝问偓：&quot;它日累吾儿否？&quot;偓曰：&quot;陛下在东内时，天阴雺，王闻乌声曰：'上与后幽困，乌雀声亦悲。'陛下闻之恻然，有是否？&quot;帝曰：&quot;然。是儿天生忠孝，与人异。&quot;意遂决。偓议附胤类如此。</p>
            <p>　　帝反正，励精政事，偓处可机密，率与帝意合，欲相者三四，让不敢当。苏检复引同辅政，遂固辞。初，偓侍宴，与京兆郑元规、威远使陈班并席，辞曰：&quot;学士不与外班接。&quot;主席者固请，乃坐。既元规、班至，终绝席。全忠、胤临陛宣事，坐者皆去席，偓不动，曰：&quot;侍宴无辄立，二公将以我为知礼。&quot;全忠怒偓薄己，悻然出。有谮偓喜侵侮有位，胤亦与偓贰。会逐王溥、陆扆，帝以王赞、赵崇为相，胤执赞、崇非宰相器，帝不得已而罢。赞、崇皆偓所荐为宰相者。全忠见帝，斥偓罪，帝数顾胤，胤不为解。全忠至中书，欲召偓杀之。郑元规曰：&quot;偓位侍郎、学士承旨，公无遽。&quot;全忠乃止，贬濮州司马。帝执其手流涕曰：&quot;我左右无人矣。&quot;再贬荣懿尉，徙邓州司马。天祐二年，复召为学士，还故官。偓不敢入朝，挈其族南依王审知而卒。</p>
            <p>　　兄仪，字羽光，亦以翰林学士为御史中丞。偓贬之明年，帝宴文思球场，全忠入，百官坐庑下，全忠怒，贬仪棣州司马，侍御史归蔼登州司户参军。</p>
            <p>　　赞曰：懿、僖以来，王道日失厥序，腐尹塞朝，贤人遁逃，四方豪英，各附所合而奋。天子塊然，所与者，惟佞愎庸奴，乃欲鄣横流、支已颠，宁不殆哉！观綮、朴辈不次而用，捭豚臑，拒貙牙，趣亡而已。一韩偓不能容，况贤者乎？</p>
          </td>
        </tr>
      </table>
      <p>&nbsp;</p>
      <table width="460" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='195.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='197.htm'>下一页 </a></div>
                </td>
              </tr>
            </table>
            <p align=center>作者：[宋]欧阳修、宋祁 
            <hr width=90%>
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
          </td>
        </tr>
      </table>
      <p align="center" class="h">&nbsp; </p>
      </td>
  </tr>
  <tr> </tr>
</table>
<table width="776" border="0" cellspacing="0" cellpadding="0">
  <tr>
    <td>&nbsp;</td>
    <td width="476" height="20"><img src="bottom.gif" width="476" height="20"></td>
  </tr>
</table>
</body>
</html>
