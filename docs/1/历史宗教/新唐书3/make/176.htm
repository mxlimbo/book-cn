<html>
<head>
<title>列传第八十八  孔穆崔柳杨马</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<table width="776" border="0" cellspacing="0" cellpadding="0">
  <tr> 
    <td rowspan="2" height="234" valign="top" width="139"><img src="left.gif" height="234" width="139"></td>
    <td rowspan="2" width="87" valign="top" align="right"><img src="middle.gif" width="87" height="234" usemap="#Map" border="0"><map name="Map"><area shape="rect" coords="4,7,83,27" href="175.htm"><area shape="rect" coords="3,87,83,107" href="content.htm"><area shape="rect" coords="5,166,80,189" href="177.htm"></map></td>
    <td rowspan="2" width="74" valign="top"><img src="right.gif" width="74" height="234"></td>
    <td rowspan="2" valign="top" width="476"> 
      <p><img src="up.gif" width="476" height="20"></p>
      <table width="460" cellspacing="0" cellpadding="0">
        <tr> 
          <td> 
            <p>&nbsp;</p>
            <p align="center" class="h">列传第八十八 孔穆崔柳杨马</p>
          </td>
        </tr>
      </table>
      <br>
      <table width="460" border="0" cellspacing="0" cellpadding="0">
        <tr>
          <td>　　孔巢父，字弱翁，孔子三十七世孙。少力学，隐徂来山。永王璘称兵江淮，辟署幕府，不应，铲迹民伍。璘败，知名。广德中，李季卿宣抚江淮，荐为左卫兵曹参军。三迁库部员外郎。出为泾原行军司马。累拜湖南观察使，未行，会普王为荆襄副元帅，署行军司马。俄而德宗狩奉天，行在擢给事中，为河中、陕、华招讨使，累上破贼方略，帝嘉纳。
            <p>　　未几，兼御史大夫，为魏博宣慰使。巢父辩而才，及见田悦，与言君臣大义，利害逆顺，开晓其众。是时，悦久不臣，下皆厌乱，杂然喜曰：&quot;不图今日还为王人！&quot;酒中，悦起，自陈骑射工，曰：&quot;陛下见用，何敌不摧！&quot;巢父曰：&quot;若尔，不蚤自归，乃一剧贼耳。&quot;悦曰：&quot;能为剧贼，岂不能为功臣乎？&quot;巢父曰：&quot;国方多虞，待子而息。&quot;悦谢焉。数日，田绪杀悦，与大将邢曹俊等听命，巢父即以绪权知军务，纾其难。</p>
            <p>　　李怀光据河中，帝复令巢父宣慰，罢其兵，以太子太保授之。怀光素服待命，巢父不止。众忿曰：&quot;太尉无官矣！&quot;方宣诏，乃噪而合，害巢父，并杀中人啖守盈。初，巢父至，怀光以其使魏博而田悦死，疑其谋出巢父，故军乱不肯救。帝闻震悼，赠尚书左仆射，谥曰忠。诏具礼收葬，赐其家粟帛，存恤之。</p>
            <p>　　从子戣、戡、戢。</p>
            <p>　　戣，字君严，擢进士第。郑滑卢群辟为判官，群卒，摄扌怱留务。监军杨志谦雅自肆，众皆恐。戣邀志谦至府，与对榻卧起，示不疑，志谦严惮不敢动。入为侍御史，累擢谏议大夫。条上四事：一、多冗官，二、吏不奉法，三、百姓田不尽垦，四、山泽榷酤为州县弊。宪宗异其言。中人刘希光受赇二十万缗，抵死，吐突承璀坐厚善，逐为淮南监军。太子舍人李涉知帝意，投匦上言承璀有功不可弃。戣得副章，不肯受，面质让之。涉更因左右以闻，戣劾奏涉结近幸，营罔上听。有诏斥涉峡州司马，宦宠侧目，人为危之，戣自以适所志，轩轩甚得。</p>
            <p>　　俄兼太子侍读，改给事中。江西观察使李少和坐赃，狱寝不下；博陵崔易简杀从父兄，鞫状具。京兆尹左右之，翻其情。戣慷慨论正，贬少和，杀易简，夺尹三月俸。再迁尚书左丞。信州刺史李位好黄老道，数祠祷，部将韦岳告位集方士图不轨，监军高重谦上急变，捕位劾禁中。戣奏：&quot;刺史有罪，不容系仗内，请付有司。&quot;诏还御史台。戣与三司杂治，无反状。岳坐诬罔诛，贬位建州司马。中人愈怒，故出为华州刺史。明州岁贡淡菜蚶蛤之属，戣以为自海抵京师，道路役凡四十三万人，奏罢之。历大理卿、国子祭酒。</p>
            <p>　　会岭南节度使崔咏死，帝谓裴度曰：&quot;尝论罢蚶菜者，谁欤？今安在？是可往，为朕求之。&quot;度以戣对，即拜岭南节度使。既至，免属州逋负十八万缗、米八万斛、黄金税岁八百两。先是，属刺史俸率三万，又不时给，皆取部中自衣食。戣乃倍其俸，约不得为贪暴，稍以法绳之。南方鬻口为货，掠人为奴婢，戣峻为之禁。亲吏得婴儿于道，收育之，戣论以死，由是闾里相约不敢犯。士之斥南不能北归与有罪之后百余族，才可用，用之，禀无告者，女子为嫁遣之。蕃舶泊步有下碇税，始至有阅货宴，所饷犀琲，下及仆隶，戣禁绝，无所求索。旧制，海商死者，官籍其赀，满三月无妻子诣府，则没入。戣以海道岁一往复，苟有验者不为限，悉推与。</p>
            <p>　　自贞元中，黄洞诸蛮叛，久不平。容、桂二管利虏掠，幸有功，乃请合兵讨之。戣固言不可，帝不听，大发江、湖兵，会二管入讨。士被瘴毒死者不胜计，安南乘之，杀都护李象古，而桂管裴行立、容管阳旻皆无功，忧死；独戣不邀一旦功，交、广晏然大治。</p>
            <p>　　穆宗立，以吏部侍郎召，改右散骑常侍，还为左丞，以老自乞。雅善韩愈，谓曰：&quot;公尚壮，上三留，何去之果？&quot;戣曰：&quot;吾岂要君者？吾年，一宜去；吾为左丞，不能进退郎官，二宜去。&quot;愈曰：&quot;公无留资，何恃而归？&quot;曰：&quot;吾负二宜去，尚奚顾子言？&quot;愈嗟叹，即上疏言：&quot;臣与戣同在南省，数与戣相见，其为人守节清苦，论议正平。年七十，筋力耳目未衰，忧国忘家，用意至到。如戣辈，在朝不过三数人，陛下不宜苟顺其求，不留自助也。《礼》：大夫七十致仕，若不得谢，则赐之几杖安车，不必七十尽许致仕。今戣据礼求退，陛下若不听许，亦无伤义，而有贪贤之美。&quot;不报。以礼部尚书致仕，岁致羊酒如汉征士礼。卒，年七十三。赠兵部尚书，谥曰贞。</p>
            <p>　　子遵孺，温裕，仕为天平节度使。遵孺子纬。</p>
            <p>　　纬，字化文，少孤，依诸父。多与有名者游，才誉蚤成。擢进士第，东川崔慎由表置幕府。从崔铉淮南，复从慎由守河中，再迁观察判官。宰相杨收荐以长安尉直弘文馆。迁监察御史，进礼部员外郎、兼集贤直学士。母丧解。还为右司员外郎。赵隐言其才，拜翰林学士，俄知制诰。频迁户部侍郎，擢御史中丞。纬方雅，疾恶若仇，中外闻风，未绳辄肃。三迁吏部侍郎。权要私谒至盈几，一不省，当路不悦，改太常卿。</p>
            <p>　　从僖宗西到蜀，以刑部尚书判户部。萧遘雅不喜，坐调度不给，改太子少保。及帝避硃玫，次陈仓，惟黄门卫士数百扈乘舆。诏拜纬御史大夫，令趣百官至行在。时群臣露次盩厔，为盗剽胁，衣囊略尽。纬谒宰相，欲有所论，遘与裴澈怨田令孜，不欲行，辞不见。纬召御史曰：&quot;吾等身被恩，谊不辞难，今诏群臣皆不至，夫与人布衣游，犹缓急相恤，况于君乎？&quot;且泣下。御史亦辞方寇夺，丐衣食，请办一日费而行。纬曰：&quot;吾妻疾，旦暮尽，丈夫岂以家事后国事乎？公善自谋，吾行决矣。&quot;往见李昌符曰：&quot;诏书再至，而群臣顾未行。仆，大夫也，不敢后。愿假兵护送天子所。&quot;昌符具资装送之。既及行在，纬策玫必反，建言关邑厄狭，不足驻六师，请幸梁州。即日去陈仓而玫兵至，微纬言几不脱。进拜兵部侍郎、同中书门下平章事。玫平，从帝还，领诸道盐铁转运使，累迁尚书左仆射，赐号&quot;持危启运保乂功臣&quot;。铁券恕十死，又赐天兴良田、善和里第各一区，兼京畿营田使。</p>
            <p>　　昭宗即位，进司空。以太学焚残，乃兼国子祭酒，完治之。加司徒，封鲁国公。帝将郊见，中尉枢密使索宰相朝服，有司白中人无衣冠助祭事，中尉怒，责礼官必得。纬言：&quot;中人不朝服，国典也。陛下欲假借之，则请以所兼官为之服。&quot;谏官固执，帝召谓曰：&quot;方举大礼，为我容之。&quot;进兼太保。时天武都头李顺节，疏暴人也，以浙西节度使兼平章事。台史白：&quot;已谢，当班见百官。&quot;纬判止之。明日，顺节盛服至，则无班，怏怏去。他日见纬，以为言，纬曰：&quot;固疑公见望也。且百辟卿士，天子廷臣，班见宰相，以宰相为之长。公提天武健儿，据堂受礼，安乎？必欲用之，去都头乃可。&quot;顺节惭缩不敢言。</p>
            <p>　　张濬将伐太原，帝不决，以问纬，纬助濬请。既濬败，坐傅会，出为荆南节度使，俄贬均州刺史。二人皆密结硃全忠，全忠为请，诏听所便，乃屏居华阴。李茂贞入杀韦昭度，帝恶大臣朋比，与籓臣交，更召纬入朝，再擢吏部尚书，以司空、门下侍郎复辅政。使者敦劝，力疾到京师，见帝呜咽流涕，自陈衰疾不任事，乞归田里。帝动容，诏使者送纬至堂视事。会天子出次石门，从至莎城，以病还都。家人召医视，纬曰：&quot;天下方乱，何久求生？&quot;不肯服药，卒，赠太尉。</p>
            <p>　　戡，字胜始，进士及第，补修武尉，以大理评事佐昭义李长荣节度府。长荣死，卢从史自别将代之，留署掌书记。从史稍得志，益骄，与王承宗、田绪阴相结，欲久连兵以固其位。戡始阴争不从，则于会肆言以折之，从史始若受其言，后偃蹇不轨，戡遂以疾归洛阳。未几，李吉甫镇扬州，表置幕府，戡未应。从史曰：&quot;是欲舍我而从人邪？&quot;即诬以事，奏三上，诏以卫尉丞分司东都。自贞元后，帅镇劾奏僚佐，不验辄斥。至是，给事中吕元膺执不可。宪宗遣使谕曰：&quot;朕非不知戡，行用之矣。&quot;未几，卒，年五十七。从史败，追赠司勋员外郎。</p>
            <p>　　戢，字方举。初，父死难，诏与一子官，补修武尉，不受，以让其兄戡。擢明经，书判高等，为校书郎、阳翟尉，累迁殿中侍御史，分司东都。昭义判官徐玫，故尝助卢从史为跋扈者，从史败，孟元阳代，欲复用之。戢移书昭义前系玫，乃上列其状。帝怒，流玫播州。转侍御史、库部员外郎。始，硃泚以彭偃为中书舍人，偃子充符得不死，辟鄜坊府。或荐其能，召还京师。戢谓京兆尹裴武曰：&quot;泚所下诏令皆偃为之，悖逆子不鸟窜兽伏，乃干誉求进乎？子盍效季孙行父逐莒仆以勉事君者？&quot;武即逐出充符。拜京兆少尹，再迁为湖南观察使，召授右散骑常侍、京兆尹。岁旱，文宗忧甚，戢躬祠曲江池，一夕大澍，帝悦，诏兼御史大夫。卒，赠工部尚书。</p>
            <p>　　子温业，字逊志，擢进士第。大中时，为吏部侍郎。求外迁，宰相白敏中顾同列曰：&quot;吾等可少警，孔吏部不乐居朝矣。&quot;后为太子宾客。</p>
            <p>　　穆宁，怀州河内人。父元休，有名开元间，献书天子，擢偃师丞，世以儒闻。宁刚正，气节自任。以明经调盐山尉。安禄山反，署刘道玄为景城守，宁募兵斩之，檄州县并力捍贼。史思明略境，郡守召宁摄东光令御之。贼遣使诱宁，宁斩以徇，郡守恐怒贼令致死，即夺其兵，罢所摄。始，宁过平原，见颜真卿，尝商贼必反。及是，闻真卿拒禄山，即遗真卿书曰：&quot;夫子为卫君乎？&quot;真卿喜，署宁河北采访支使。宁以息属其母弟曰：&quot;苟不乏嗣，足矣！&quot;即驰谒真卿曰：&quot;先人有嗣矣，我可从公死。&quot;既而贼攻平原，宁劝固守，真卿不从，夜亡过河，见肃宗行在。帝问状，真卿对：&quot;不用穆宁言，故至此。&quot;帝异之，驰驿召宁，将以谏议大夫任之。会真卿以直忤旨，宁亦罢。</p>
            <p>　　上元初，为殿中侍御史，佐盐铁转运，住埇桥。李光弼屯徐州，饷不至，檄取资粮，宁不与。光弼怒，召宁欲杀之。或劝宁去，宁曰：&quot;避之失守，乱自我始，何所逃罪乎？&quot;即往见光弼。光弼曰：&quot;吾师众数万，为天子讨贼，食乏则人散，君闭廪不救，欲溃吾兵耶？&quot;答曰：&quot;命宁主粮者，敕也，公可以檄取乎？今公求粮，而宁专馈；宁有求兵，而公亦专与乎？&quot;光弼执其手谢曰：&quot;吾固知不可，聊与君议耳。&quot;时重其能守官。累迁鄂岳沔都团练及租庸盐铁转运使。当是时，河漕不通，自汉、沔径商山以入京师。淮西节度使李忠臣不奉法，设戍逻以征商贾，又纵兵剽行人，道路几绝。与宁夹淮为治，惮宁威，掠劫为衰，漕贾得通。坐杖死沔州别驾，贬平集尉。</p>
            <p>　　大历初，起为监察御史，三迁检校秘书少监，兼和州刺史，治有状。后刺史疾之，以天宝旧版校见户，妄劾宁多逋亡，贬泉州司户参军事。子质诉其枉，三年始得通。诏御史覆视，实增户数倍。召入拜太子右谕德。宁性不能事权右，毅然寡合，执政者恶之，虽直其诬，犹置散位。宁默不乐，唶曰：&quot;时不我容，我不时徇，又可以进乎！&quot;遂移疾，满百日屡矣，亲友强之，辄复一朝。德宗在奉天，奔诣行在，擢秘书少监，改太子右庶子。帝还京师，乃曰：&quot;可以行吾志矣！&quot;即罢归东都。以秘书监致仕，卒。</p>
            <p>　　宁居家严，事寡姊恭甚。尝撰家令训诸子，人一通。又戒曰：&quot;君子之事亲，养志为大，吾志直道而已。苟枉而道，三牲五鼎非吾养也。&quot;疾病不尝药，时称知命。</p>
            <p>　　四子：赞、质、员、赏。宁之老，赞为御史中丞，质右补阙，员侍御史，赏监察御史，皆以守道行谊显。先是，韩休家训子侄至严。贞元间，言家法者，尚韩、穆二门云。</p>
            <p>　　赞，字相明，擢累侍御史，分司东都。陕虢观察使卢岳妻分赀不及妾子，妾诉之。中丞卢佋欲重妾罪，赞不听。佋与宰相窦参共诬赞受金，捕送狱。弟赏上冤状，诏三司覆治，无之，犹出为郴州刺史。参败，召为刑部郎中，对延英，擢御史中丞。裴延龄判度支，属吏受赇，具狱，欲曲贷吏，赞执不可。延龄白赞深文，贬饶州别驾。久之，拜州刺史。宪宗立，进宣歙观察使，卒于官。赠工部尚书。</p>
            <p>　　质，性强直，举贤良方正，条对详切，频擢至给事中，政事得失，未尝不尽言。元和时，盐铁、转运诸院擅系囚，笞掠严楚，人多死。质奏请与州县吏参决，自是不冤。后论吐突承璀不宜为将，宪宗不悦，改太子左庶子。坐与杨凭善，出为开州刺史，卒。</p>
            <p>　　员，字与直，工为文章。杜亚留守东都，置佐其府，蚤卒。</p>
            <p>　　兄弟皆和粹，世以珍味目之：赞少俗，然有格，为&quot;酪&quot;；质美而多入，为&quot;酥&quot;；员为&quot;醍醐&quot;；赏为&quot;乳腐&quot;云。</p>
            <p>　　崔邠，字处仁，贝州武城人。父倕，三世一爨，当时言治家者推其法。至德初，献赋行在，肃宗异其文，位吏部侍郎。</p>
            <p>　　邠第进士，复擢贤良方正，授渭南尉，迁补阙。上疏论裴延龄奸，以鲠亮知名。由中书舍人再迁吏部侍郎。性温裕深密，行己又简俭，宪宗器之，裴垍亦荐邠材可宰相。会病，遂不拜。久乃为太常卿，知吏部尚书铨。故事，太常始视事，大阅四部乐，都人纵观。邠自第去帽，亲导母舆，公卿见者皆避道，都人荣之。以母忧解，卒于丧，年六十。赠吏部尚书，谥曰文简。</p>
            <p>　　弟酆、郾、郇、鄯、郸。</p>
            <p>　　郾，字广略，姿仪伟秀，人望而慕之，然不可狎也。中进士第，补集贤校书郎。累迁吏部员外郎，下不敢欺，每拟吏，亲挟格，褒黜必当，寒远无留才。三迁谏议大夫。穆宗立，荒于游畋，内酣荡，昕曙不能朝。郾进曰：&quot;十一圣之功德，四海之大，万国之众，其治其乱，系于陛下。自山以东百城，地千里，昨日得之，今日失之。西望戎垒，距宗庙十舍，百姓憔悴，畜积无有。愿陛下亲政事以幸天下。&quot;帝动容慰谢，迁给事中。</p>
            <p>　　敬宗嗣位，拜翰林侍讲学士，旋进中书舍人，谢曰：&quot;陛下使臣侍讲，历半岁不一问经义。臣无功，不足副厚恩。&quot;帝惭曰：&quot;朕少间当请益。&quot;高釴适在旁，因言：&quot;陛下乐善而无所咨询，天下之人不知有响儒意。&quot;帝重咎谢，咸赐锦、币。郾与高重类《六经》要言为十篇，上之，以便观省。</p>
            <p>　　迁礼部侍郎，出为虢州观察使。先是，上供财乏，则夺吏奉助输，岁率八十万。郾曰：&quot;吏不能赡私，安暇恤民？吾不能独治，安得自封？&quot;即以府常费代之。又诏赋粟输太仓者，岁数万石，民困于输，则又辇而致之河。郾乃旁流为大敖受粟，窦而注诸艚。民悦，忘输之劳。改鄂、岳等州观察使。自蔡人叛，鄂、岳常苦兵，江湖盗贼显行。郾修治铠仗，造蒙冲，驶追穷蹑，上下千里，岁中悉捕平。又观察浙西，迁检校礼部尚书，卒于官。赠吏部尚书，谥曰德。</p>
            <p>　　郾不藏赀，有辄周给亲旧，为治其昏丧。居家怡然，不训子弟，子弟自化。室处庳漏，无步庑，至霖淖，则客盖而屐以就外位。治虢以宽，经月不笞一人。及涖鄂，则严法峻诛，一不贷。或问其故，曰：&quot;陕土瘠而民劳，吾抚之不暇，犹恐其扰；鄂土沃民剽，杂以夷俗，非用威莫能治。政所以贵知变者也。&quot;闻者服焉。</p>
            <p>　　五子：瑶、瑰、瑾、珮、璆。瑶任礼部侍郎、浙西鄂岳观察使。瑾礼部侍郎、湖南观察使。瑰、珮俱达官。</p>
            <p>　　鄯，擢进士，累迁至左金吾卫大将军，暴卒，以韩约代之。不阅旬，李训乱，约死于难。世谓鄯之亡，崔氏积善报也。赠礼部尚书。</p>
            <p>　　郸及进士第，补渭南尉。累除刑部郎中，出副杜元颖西川节度府。召入为工部侍郎、集贤殿学士。再迁吏部侍郎，由宣歙观察使入为太常卿。文宗末，擢同中书门下平章事，改中书侍郎，罢为剑南西川节度使。宣宗初，以检校尚书右仆射同平章事，节度淮南，卒于军。</p>
            <p>　　崔氏四世缌麻同爨，兄弟六人至三品，邠、郾、郸凡为礼部五，吏部再，唐兴无有也。居光德里，构便斋，宣宗闻而叹曰：&quot;郸一门孝友，可为士族法。&quot;因题曰&quot;德星堂&quot;。后京兆民即其里为&quot;德星社&quot;云。</p>
            <p>　　柳公绰，字宽，京兆华原人。始生三日，伯父子华曰：&quot;兴吾门者，此儿也。&quot;因小字起之。幼孝友，性质严重，起居皆有礼法。属文典正，不读非圣书。举贤良方正直言极谏，补校书郎。间一年，再登其科，授渭南尉。岁歉馑，其家虽给，而每饭不过一器，岁丰乃复。或问之，答曰：&quot;四方病饥，独能饱乎？&quot;累迁开州刺史，地接夷落，寇常逼其城，吏曰：&quot;兵力不能制，愿以右职署渠帅。&quot;公绰曰：&quot;若同恶邪？何可挠法！&quot;立诛之，寇亦引去。迁侍御史、吏部员外郎。时武元衡节度剑南，与裴度俱为判官，尤相引重。召为吏部郎中。</p>
            <p>　　宪宗喜武功，且数出游畋，公绰奏《太医箴》以讽曰：&quot;天布寒暑，不私于人。品类既一，高卑以均。人谨好爱，能保其身。清静无瑕，辉光以新。寒暑满天地，浃肌肤于外；好爱在耳目，诱心知于内。端洁为堤，奔射犹败。气行无间，隙不在大。谓天高矣，氛蒙晦之；谓地厚矣，横流溃之。饮食资身，过则生患；衣服称德，侈则生慢。唯过与侈，心必随之。气与心流，疾乃伺之。畋游恣乐，流情荡志。驰骋劳形，叱吒伤气。不养其外，前脩所忌。人乘气生，嗜欲以萌。气离有患，气完则成。巧必丧真，智实诱情。医之上者，理于未然。患居虑后，防处事先。心静乐行，体和道全。克施万物，以享亿年。圣人在上，各有攸处。臣司太医，敢告诸御。&quot;天子高其才，遣使谓曰：&quot;卿言'气行无间，隙不在大'，爱朕深者，当置之坐隅。&quot;逾月，拜御史中丞。</p>
            <p>　　公绰本与裴垍善，李吉甫复当国，出为湖南观察使。以地卑湿，不可迎养，求分司东都，不听。后徙鄂岳观察使。时方讨吴元济，诏发鄂岳卒五千，隶安州刺史李听。公绰曰：&quot;朝廷谓吾儒生不知兵邪！&quot;即请自行，许之。引兵度江，抵安州，听以军礼迎谒。公绰谓曰：&quot;公所以属鞬负弩，岂非兵事邪？若褫戎容，则两郡守耳，何所统壹哉？以公世将晓兵，吾且欲署职，以兵法从事。&quot;听曰：&quot;唯命。&quot;即以都知兵马使、中军先锋、行营都虞候三牒授之，选兵六千属焉，戒诸校曰：&quot;行营事一决都将。&quot;听被用畏威，遂尽力，当时服其知权。军出，公绰数省问其家，疾病生死厚给之，妇人敖荡者，沉之江。军中感服曰：&quot;中丞为我知家事，敢不死战！&quot;故鄂军每战辄克。</p>
            <p>　　元和十一年，为李道古代还，除给事中。李师道平，遣宣谕郓州，复命，拜京兆尹。方赴府，有神策校乘马不避者，即时搒死。帝怒其专杀，公绰曰：&quot;此非独试臣，乃轻陛下法。&quot;帝曰：&quot;既死，不以闻，可乎？&quot;公绰曰：&quot;臣不当奏。在市死，职金吾；在坊死，职左右巡使。&quot;帝乃解。以母丧去官。服除，为刑部侍郎，领盐铁转运使，转兵部，兼御史大夫。</p>
            <p>　　长庆元年，复为京兆尹。时幽、镇用兵，补置诸将，使驿系道。公绰奏曰：&quot;比馆递匮乏，驿置多阙。敕使衣绯紫者，所乘至三四十骑；黄绿者，不下十数。吏不得视券，随口辄供。驿马尽，乃掠夺民马。怨嗟惊扰，行李殆绝。请著定限，以息其弊。&quot;有诏中书条检定数，由是吏得纾罪。宦官共恶疾之。改吏部侍郎，迁御史大夫。韩弘病，自河中还，诏百官问疾，弘遣子辞不能见，公绰谓曰：&quot;上使百司省候，是谓异礼，宜力疾以见公卿，安可卧令子姓传言耶？&quot;弘惧，挟扶以出。</p>
            <p>　　改礼部尚书，以祖讳换左丞。俄检校户部尚书、山南东道节度使。行部至邓，县吏有纳贿、舞文二人同系狱，县令以公绰素持法，谓必杀贪者，公绰判曰：&quot;赃吏犯法，法在；奸吏坏法，法亡。&quot;诛舞文者。其厩马害圉人，公绰杀之。或言良马可爱，曰：&quot;安有良马而害人乎？&quot;</p>
            <p>　　宝历元年，就迁检校左仆射。牛僧孺罢政事，为武昌节度使，公绰具军容伏谒，左右谏止之，答曰：&quot;奇章始去台宰，方镇重宰相，所以尊朝廷也。&quot;有道士献丹药，问所从来，曰：&quot;自蓟门。&quot;时硃克融方叛，遽曰：&quot;惜哉，药自贼境来，虽验何益！&quot;即弃药而逐道士。入为刑部尚书，俄拜邠宁节度使。先是神策诸镇列屯部中，不听本道节制，故虏得窥间。公绰论所宜，因诏屯营缓急悉受节度。复为刑部尚书。京兆狱有姑鞭妇至死者，府欲杀之。公绰曰：&quot;尊殴卑，非斗也；且子在，以妻而戮其母，不顺。&quot;遂减论。</p>
            <p>　　太和四年，为河东节度。遭岁恶，撙节用度，辍宴饮，衣食与士卒钧。北虏遣梅禄将军李畅以马万匹来市，所过皆厚劳，饬兵以防袭夺。至太原，公绰独使牙将单骑劳问，待以至意，辟牙门，令译官引谒，宴不加常。畅德之，出涕，徐驱道中，不妄驰猎。陉北有沙陀部，勇武喜斗，为九姓、六州所畏。公绰召其酋硃邪执宜，治废栅十一，募兵三千留屯塞上，其妻、母来太原者，令夫人饮食问遗之。沙陀感恩，故悉力保鄣。</p>
            <p>　　以病乞代，授兵部尚书，不任朝请。忽顾左右召故吏韦长，众谓属诿以家事。及长至，乃曰：&quot;为我白宰相，徐州专杀李听亲吏，非用高瑀不能安。&quot;因瞑目不复语，后二日卒，年六十八。赠太子太保，谥曰元。</p>
            <p>　　公绰居丧毁慕，三年不澡沐。事后母薛谨甚，虽姻属不知非薛所生。外兄薛宫早卒，为育其女嫁之。尝曰：&quot;吾莅官未尝以私喜怒加于人，子孙其昌乎！&quot;与钱徽、蒋乂、杜元颖、薛存诚善，取士如许康佐、郑朗、卢简辞、崔玙、夏侯孜、李拭、韦长，皆知名显贵云。</p>
            <p>　　子仲郢，字谕蒙。母韩，即皋女也，善训子，故仲郢幼嗜学，尝和熊胆丸，使夜咀咽以助勤。长工文，著《尚书二十四司箴》，为韩愈咨赏。元和末，及进士第，为校书郎。牛僧孺辟武昌幕府，有父风矩，僧孺叹曰：&quot;非积习名教，安及此邪？&quot;入为监察御史，迁侍御史。有禁卒诬里人斫父墓柏，射杀之，吏以专杀论，而中尉护免其死，右补阙蒋系争，不省。仲郢监罚，执曰：&quot;贼不死，是乱典刑。&quot;有诏御史萧杰监之，杰复争。遂独诏京兆杖之，不监。朝廷嘉其守。</p>
            <p>　　会昌初，累转吏部郎中。时诏减官冗长者，仲郢条简浃日，损千二百五十员，议者厌伏。迁左谏议大夫。武宗延方士，筑望仙台，累谏谆切，帝遣中人愧谕。御史崔元藻以覆按吴湘狱得罪，仲郢切谏，宰相李德裕不为嫌，奏拜京兆尹。置权量于东西市，使贸易用之，禁私制者。北司吏入粟违约，仲郢杀而尸之，自是人无敢犯，政号严明。会废浮屠法，尽坏铜象为钱。仲郢为铸钱使，吏请以字识钱者，不答。既，淮南铸会昌字，久之，僧反取为钟钹云。中书舍人纥干柷诉甥刘诩殴其母，诩为禁军校，仲郢不待奏，即捕取之，死杖下，宦官以为言，改右散骑常侍，知吏部铨。德裕颇抑进士科，仲郢无所徇。是时，以进士选，无受恶官者。又当调者，持阙簿令自阅，即拟唱，吏无能为奸。</p>
            <p>　　宣宗初，德裕罢政事，坐所厚善，出为郑州刺史。周墀镇滑，而郑为属郡，高其绩；及入相，荐授河南尹，召拜户部侍郎。墀罢，它宰相恶仲郢，左迁秘书监。数月，复出河南尹，以宽惠为政。或言不类京兆时，答曰：&quot;辇毂之下，先弹压；郡邑之治，本惠养。乌可类乎？&quot;擢剑南东川节度使。大吏边章简挟势肆贪，前帅不能制，仲郢因事杀之，官下肃然。居五年，召为吏部侍郎，俄改兵部，领盐铁转运使。有刘习者，以药术进，诏署盐官。仲郢以为医有本色官，若委钱谷，名分不正。帝悟，乃赐缣遣还。</p>
            <p>　　大中十二年，辞疾，以刑部尚书罢使，转户部，封河东县男，为山南西道节度使。南郑令权弈以罪，仲郢杖之，六日死，贬雷州刺史。顷之，以太子宾客分司东都，起为虢州刺史，以检校尚书左仆射东都留守。会盗发父墓，弃官归华原。徙华州刺史，不拜。咸通五年，为天平节度使。初，仲郢为谏议大夫，后每迁，必乌集升平第，庭树戟架皆满，五日乃散。及是不复集。卒于镇。</p>
            <p>　　仲郢方严，尚气义，事亲甚谨。李德裕贬死，家无禄，不自振；及领盐铁，遂取其兄子从质为推官，知苏州院。宰相令狐綯持不可，乃移书开谕綯，綯感悟，从之。每私居内斋，束带正色，服用简素。父子更九镇，五为京兆，再为河南，皆不奏瑞，不度浮屠。急于摘贪吏，济单弱。每旱潦，必贷匮蠲负，里无逋家。衣冠孤女不能自归者，斥禀为婚嫁。在朝，非庆吊不至宰相第。其迹略相同。</p>
            <p>　　家有书万卷，所藏必三本：上者贮库，其副常所阅，下者幼学焉。仲郢尝手钞《六经》，司马迁、班固、范晔史皆一钞，魏晋及南北朝史再，又类所钞它书凡三十篇，号《柳氏自备》；旁录仙佛书甚众，皆楷小精真，无行字。</p>
            <p>　　子璞、珪、璧、玭。</p>
            <p>　　璞，字韬玉，学不营仕。著《春秋三氏异同义》，又述《天祚长历》，断自汉武帝纪元，为编年，以大政、大祥异、侵叛战伐随著之，闰位者附见其左，常谓&quot;杜征南《春秋后序》述纪甲历为得实，自余史家皆差&quot;，蒋系以为然。终著作郎。</p>
            <p>　　珪，字交玄。大中中，与璧继擢进士，皆秀整而文，杜牧、李商隐称之。杜悰镇西川，表在幕府，久乃至。会悰徙淮南，归其积俸，珪不纳，悰举故事为言，卒辞之。以蓝田尉直弘文馆，迁右拾遗，而给事中萧仿、郑裔绰谓珪不能事父，封还其诏。仲郢诉其子&quot;冒处谏职为不可，谓不孝则诬。请勒就养&quot;，诏可。始，公绰治家埒韩滉，及珪被废，士人愧怅。终卫尉少卿。</p>
            <p>　　璧，字宾玉。马植镇汴州，辟管书记。又从李瓚桂州，规止其不法，瓚不听，乃拂衣去。未几，军乱。擢右补阙，再转屯田员外郎。僖宗幸蜀，授翰林学士，累迁右谏议大夫。</p>
            <p>　　玭以明经补秘书正字，由书判拔萃，累转左补阙。高湜再镇昭义，皆表为副，擢刑部员外郎。湜贬高要尉，玭三疏申理。湜后得稿嗟叹，以为其言虽自辨不加也。出为岭南节度副使。廨中橘熟，既食，乃纳直于官。黄巢陷交、广，逃还，除起居郎。巢入京师，奔行在，再迁中书舍人、御史中丞。文德元年，以吏部侍郎脩国史，拜御史大夫。直清有父风，昭宗欲倚以相，中官谮玭烦碎，非廊庙器，乃止。坐事贬泸州刺史，卒。光化初，帝自华还，诏复官爵。</p>
            <p>　　玭尝述家训以戒子孙曰：</p>
            <p>　　夫门地高者，一事坠先训，则异它人，虽生可以苟爵位，死不可见祖先地下。门高则自骄，族盛则人窥嫉。实蓺懿行，人未必信；纤瑕微累，十手争指矣。所以修己不得不至，为学不得不坚。夫士君子生于世，己无能而望它人用，己无善而望它人爱，犹农夫卤莽种之而怨天泽不润，虽欲弗馁，可乎？余幼闻先公仆射言：立己以孝悌为基，恭默为本，畏怯为务，勤俭为法。肥家以忍顺，保交以简恭，广记如不及，求名如傥来。莅官则絜己省事，而后可以言家法；家法备，然后可以言养人。直不近祸，廉不沽名。忧与祸不偕，絜与富不并。董生有云：&quot;吊者在门，贺者在闾。&quot;言忧则恐惧，恐惧则福至。又曰：&quot;贺者在门，吊者在闾。&quot;言受福则骄奢，骄奢则祸至。故世族远长与命位丰约，不假问龟蓍星数，在处心行事而已。</p>
            <p>　　昭国里崔山南琯子孙之盛，仕族罕比。山南曾祖母长孙夫人年高无齿，祖母唐夫人事姑孝，每旦，栉縰笄拜阶下，升堂乳姑，长孙不粒食者数年。一日病，言无以报吾妇，冀子孙皆得如妇孝。然则崔之门安得不大乎？东都仁和里裴尚书宽子孙众盛，实为名阀。天后时，宰相魏玄同选尚书之先为婿，未成婚而魏陷罗织狱，家徙岭表。及北还，女已逾笄。其家议无以为衣食资，愿下发为尼。有一尼自外至，曰：&quot;女福厚丰，必有令匹，子孙将遍天下，宜北归。&quot;家人遂不敢议。及荆门，则裴赍装以迎矣。今势利之徒，舍信誓如返掌，则裴之蕃衍，乃天之报施也。余旧府高公先君兄弟三人，俱居清列，非速客不二羹胾，夕食，龁{艹匐}瓠而已，皆保重名于世。</p>
            <p>　　永宁王相国涯居位，窦氏女归，请曰：&quot;玉工货钗直七十万钱。&quot;王曰：&quot;七十万钱，岂于女惜？但钗直若此，乃妖物也，祸必随之。&quot;女不复敢言。后钗为冯球外郎妻首饰，涯曰：&quot;为郎吏妻，首饰有七十万钱，其可久乎！&quot;冯为贾相国餗门人，贾有奴颇横，冯爱贾，召奴责之，奴泣谢。未几，冯晨谒贾，贾未出，有二青衣赍银罂出，曰：&quot;公恐君寒，奉地黄酒三杯。&quot;冯悦，尽举之。俄病渴且咽，因暴卒。贾为叹息出涕，卒不知其由。明年，王、贾皆遘祸。噫，王以珍玩为物之妖，信知言矣，而不知恩权隆赫之妖甚于物邪？冯以卑位贪货，不能正其家，忠于所事，不能保其身，不足言矣。贾之奴害客于墙庑间而不知，欲始终富贵，其得乎？舒相国元舆与李繁有隙，为御史，鞫谯狱，穷致繁罪，后舒亦及祸。今世人盛言宿业报应，曾不思视履考祥事欤？夫名门右族，莫不由祖考忠孝勤俭以成立之，莫不由子孙顽率奢傲以覆坠之。成立之难如升天，覆坠之易如燎毛。</p>
            <p>　　余家本以学识礼法称于士林，比见诸家于吉凶礼制有疑者，多取正焉。丧乱以来，门祚衰落，基构之重，属于后生。夫行道之人，德行文学为根株，正直刚毅为柯叶。有根无叶，或可俟时；有叶无根，膏雨所不能活也。至于孝慈、友悌、忠信、笃行，乃食之醢酱，可一日无哉？</p>
            <p>　　其大概如此。</p>
            <p>　　公权，字诚悬，公绰弟也。年十二，工辞赋。元和初，擢进士第。李听镇夏州，表为掌书记。因入奏，穆宗曰：&quot;朕尝于佛庙见卿笔迹，思之久矣。&quot;即拜右拾遗、侍书学士，再迁司封员外郎。帝问公权用笔法，对曰：&quot;心正则笔正，笔正乃可法矣。&quot;时帝荒纵，故公权及之。帝改容，悟其以笔谏也。公绰尝寓书宰相李宗闵，言家弟本志儒学，先朝以侍书见用，颇类工祝，愿徙散秩。乃改右司郎中、弘文馆学士。</p>
            <p>　　文宗复召侍书，迁中书舍人，充翰林书诏学士。尝夜召对子亭，烛穷而语未尽，宫人以蜡液濡纸继之。从幸未央宫，帝驻辇，曰：&quot;朕有一喜，边戍赐衣久不时，今中春而衣已给。&quot;公权为数十言称贺，帝曰：&quot;当贺我以诗。&quot;宫人迫之，公权应声成，文婉切而丽。诏令再赋，复无停思，天子甚悦，曰：&quot;子建七步，尔乃三焉。&quot;常与六学士对便殿，帝称汉文帝恭俭，因举袂曰：&quot;此三澣矣！&quot;学士皆贺，独公权无言。帝问之，对曰：&quot;人主当进贤退不肖，纳谏诤，明赏罚。服澣濯之衣，此小节耳，非有益治道者。&quot;异日，与周墀同对，论事不阿，墀为惴恐，公权益不夺，帝徐曰：&quot;卿有诤臣风，可屈居谏议大夫。&quot;乃自舍人下迁，仍为学士知制诰。</p>
            <p>　　开成三年，转工部侍郎。召问得失，因言：&quot;郭旼领邠宁，而议者颇有臧否。&quot;帝曰：&quot;旼，尚父从子，太皇太后季父，官无玷邮，自大金吾位方镇，何所更议？&quot;答曰：&quot;旼诚勋旧，然人谓献二女乃有是除，信乎？&quot;帝曰：&quot;女自参承太后，岂献哉？&quot;公权曰：&quot;疑嫌间不可户晓。&quot;因引王珪谏庐江王妃事。是日，帝命中官自南内送女还旼家。其忠益多类此。迁学士承旨。</p>
            <p>　　武宗立，罢为右散骑常侍。宰相崔珙引为集贤院学士，知院事。李德裕不悦，左授太子詹事，改宾客。累封河东郡公，复为常侍，进至太子少师。大中十三年，天子元会，公权稍耄忘，先群臣称贺，占奏忽谬，御史劾之，夺一季俸，议者恨其不归事。咸通初，乃以太子太保致仕。卒，年八十八。赠太子太师。</p>
            <p>　　公权博贯经术，于《诗》、《书》、《左氏春秋》、《国语》、庄周书尤邃，每解一义，必数十百言。通音律，而不喜奏乐，曰：&quot;闻之令人骄怠。&quot;其书法结体劲媚，自目一家。文宗尝召与联句，帝曰：&quot;人皆苦炎热，我爱夏日长。&quot;公权属曰：&quot;薰风自南来，殿阁生微凉。&quot;它学士亦属继，帝独讽公权者，以为词情皆足，命题于殿壁，字率径五寸，帝叹曰：&quot;钟、王无以尚也！&quot;其迁少师，宣宗召至御座前，书纸三番，作真、行、草三体，奇秘，赐以器币，且诏自书谢章，无限真、行。当时大臣家碑志，非其笔，人以子孙为不孝。外夷入贡者，皆别署货贝曰：&quot;此购柳书。&quot;尝书京兆西明寺《金刚经》，有钟、王、欧、虞、褚、陆诸家法，自为得意。凡公卿以书贶遗，盖钜禹，而主藏奴或盗用。尝贮杯盂一笥，縢识如故而器皆亡，奴妄言叵测者，公权笑曰：&quot;银杯羽化矣！&quot;不复诘。唯研、笔、图籍，自鐍秘之。</p>
            <p>　　子华，公绰诸父也。始辟严武剑南府，累迁池州刺史。代宗将幸华清宫，先命完葺，欲以子华为京兆少尹，尹恶其刚方，沮解之，遂为昭应令、检校金部郎中、修宫使。设棘围于市，徇邑中曰：&quot;民有得华清瓦石材用，投围中，逾三日不还者死。&quot;不终日，已山积矣，营办略足。宰相元载有别墅，以奴主务，自称郎将，怙势纵暴，租赋未尝入官。子华因奴入谒，收付狱，劾发宿罪，杖杀之，一邑震伏。载不敢怨，遣吏厚谢。预知其终，自为墓铭。</p>
            <p>　　子公器、公度。公度善摄生，年八十余，有强力。常云：&quot;吾初无术，但未尝以气海暖冷物，熟生物，不以元气佐喜怒耳。&quot;位光禄少卿。公器生遵，遵生灿，别有传。</p>
            <p>　　杨于陵，字达夫，本汉太尉震之裔。父太清，倦宦，客河朔，死安禄山之乱。于陵始六岁，间关至江左，逮长，有奇志。十八擢进士，调句容主簿。节度使韩滉刚严少许可，独奇于陵，谓妻柳曰：&quot;吾求佳婿，无如于陵贤。&quot;因以妻之。辟鄂岳、江西使府。滉居宰相，领财赋，权震中外。于陵随府罢，避亲不肯调，退庐建昌，以文书自娱乐。滉卒，乃入为膳部员外郎。以吏部判南曹，选者恃与宰相亲，文书不如式，于陵驳其违，宰相怒，以南曹郎出使吊宣武军。未几，迁右司郎中，换吏部，出为绛州刺史。德宗雅闻其名，留拜中书舍人。时京兆李实恃恩暴横，于陵与所善许孟容不离附，为所谮短，徙秘书少监。帝崩，宣遗诏于太原、幽州，节府献遗无所纳。拜华州刺史，迁浙东观察使。越人饥，请出米三十万石抍赡贫民，政声流闻。</p>
            <p>　　入为京兆尹。先是，编民多窜北军籍中，倚以横闾里。于陵请限丁制，减三丁者不得著籍，奸人无所影赖，京师豪右大震。迁户部侍郎。元和初，牛僧孺等以贤良方正对策，于陵被诏程其文，居第一，宰相恶其言，出为岭南节度使。辟韦词、李翱等在幕府，咨访得失，教民陶瓦易蒲屋，以绝火患。监军许遂振者，悍戾贪肆，惮于陵，不敢挠以私，则为飞语闻京师，宪宗不能无惑，有诏罢归。遂振领留事，笞吏剔抉其赃，吏呼曰：&quot;杨公尚拒他方赂遗，肯私官钱邪？&quot;宰相裴垍亦为帝别白言之，乃授吏部侍郎，而遂振终得罪。</p>
            <p>　　初，吏部程判，别诏官参考，齐抗当国，罢之。至是，尚书郑余庆移疾，乃循旧制。于陵建言：&quot;他官但第判能否，不知限员，有司计员为留遣之格，事不相谋，莫如勿置。&quot;于是有诏三考官止较科目选，至常调悉还吏部。又请修甲历，南曹置别簿相检实，吏不能为奸。始奏选者纳直给符告，居四年，凡调三千员，时谓为适。</p>
            <p>　　以兵部兼御史大夫，判度支。王师讨淮西，于陵用所亲为供军使，主唐、邓，而高霞寓腾牒度支，以饷道乏。及战败，诏责之，指以为言。帝怒，贬于陵郴州刺史。徙原王傅，复以户部侍郎知吏部选。李师道平，诏宣慰淄青。朝廷始议分其地，而刘悟节度滑州，未出郓，于陵趣使上道。还奏，帝悦其能。会浙西观察使李阉死，皇甫镈素忌于陵，荐以代翛，帝不之可。穆宗立，迁户部尚书，为东都留守。数上疏乞身，不许。授太子少傅，封弘农郡公。俄以尚书左仆射致仕，诏赐实俸，让不受。于陵器量方峻，进止有常度，节操坚明，始终不失其正，时人尊仰之。太和四年卒，年七十八。册赠司空，谥曰贞孝。</p>
            <p>　　四子：景复仕至同州刺史，绍复中书舍人，师复大理卿，中子嗣复位宰相，自有传。</p>
            <p>　　马总，字会元，系出扶风。少孤窭，不妄交游。贞元中，辟署滑州姚南仲幕府，监军薛盈珍诬南仲不法，总坐贬泉州别驾。盈珍入用事，福建观察使柳冕希旨欲诛之，会刺史穆赞保护，乃免。徙恩王傅。</p>
            <p>　　元和中，以虔州刺史迁安南都护，廉清不挠，用儒术教其俗，政事嘉美，獠夷安之。建二铜柱于汉故处，镵著唐德，以明伏波之裔。徙桂管经略观察使，入为刑部侍郎。十二年，兼御史大夫，副裴度宣慰淮西。吴元济禽，为彰义节度留后。蔡人习伪恶，相掉讦，犷戾有夷貊风。总为设教令，明赏罚，磨治洗汰，其俗一变。始奏改彰义为淮西，寻擢拜淮西节度使，徙忠武，改华州防御、镇国军使。李师道平，析郓、曹、濮等为一道，除总节度，赐号天平军。</p>
            <p>　　长庆初，刘总上幽、镇地，诏总徙天平，而召扌怱还，将大用之。会总卒，穆宗以郓人附赖总，复诏还镇。二年，检校尚书左仆射，入为户部尚书。总笃学，虽吏事倥偬，书不去前，论著颇多。卒，赠右仆射，谥曰懿。</p>
            <p>　　赞曰：巢父恃正义，触群不肖，谋不以权，遂丧其身。宁、邠皆所谓邦之司直者，后世卒蕃衍。公绰仁而勇，于陵方重，总沈懿，皆有大臣风，才堪宰相而用不至，果时有不幸邪？穆、崔、柳代为孝友闻家，君子之泽远哉！</p>
          </td>
        </tr>
      </table>
      <p>&nbsp;</p>
      <table width="460" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='175.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='177.htm'>下一页 </a></div>
                </td>
              </tr>
            </table>
            <p align=center>作者：[宋]欧阳修、宋祁 
            <hr width=90%>
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
          </td>
        </tr>
      </table>
      <p align="center" class="h">&nbsp; </p>
      </td>
  </tr>
  <tr> </tr>
</table>
<table width="776" border="0" cellspacing="0" cellpadding="0">
  <tr>
    <td>&nbsp;</td>
    <td width="476" height="20"><img src="bottom.gif" width="476" height="20"></td>
  </tr>
</table>
</body>
</html>
