<html>
<head>
<title>列传第一百一十八  忠义下</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<table width="776" border="0" cellspacing="0" cellpadding="0">
  <tr> 
    <td rowspan="2" height="234" valign="top" width="139"><img src="left.gif" height="234" width="139"></td>
    <td rowspan="2" width="87" valign="top" align="right"><img src="middle.gif" width="87" height="234" usemap="#Map" border="0"><map name="Map"><area shape="rect" coords="4,7,83,27" href="205.htm"><area shape="rect" coords="3,87,83,107" href="content.htm"><area shape="rect" coords="5,166,80,189" href="207.htm"></map></td>
    <td rowspan="2" width="74" valign="top"><img src="right.gif" width="74" height="234"></td>
    <td rowspan="2" valign="top" width="476"> 
      <p><img src="up.gif" width="476" height="20"></p>
      <table width="460" cellspacing="0" cellpadding="0">
        <tr> 
          <td> 
            <p>&nbsp;</p>
            <p align="center" class="h">列传第一百一十八 忠义下</p>
          </td>
        </tr>
      </table>
      <br>
      <table width="460" border="0" cellspacing="0" cellpadding="0">
        <tr>
          <td>　　程千里袁光廷 庞坚薛愿 张兴 蔡廷玉 符令奇璘 刘乃 孟华 张伾周曾 张名振 石演芬 吴溆 高沐 贾直言 辛谠 黄碣孙揆
            <p>　　程千里，京兆万年人。长七尺，魁岸有力。应募碛西，累官安西副都护。天宝末，兼北庭都护、安西北庭节度使。突厥首领阿布思内附，本隶朔方，赐氏李，名献忠，度属幽州，素与安禄山有怨，内惧，故叛还碛外，数盗边。玄宗患之，诏千里将兵讨捕。千里谕葛逻禄，阴令掎角。献忠果以穷归葛逻禄，缚之，并妻子帐下数千人送千里所，乃献俘勤政楼，诏斩以徇。擢千里右金吾卫大将军，留宿卫。</p>
            <p>　　禄山反，诏募兵河东，即拜节度副使、云中太守，迁上党长史。贼来攻，鏖馘多，累加开府仪同三司、礼部尚书。至德二载，贼将蔡希德围上党，轻骑挑战。千里恃勇开县门，率百骑欲直禽希德，几得而救至，乃退。会桥坏，马颠，为贼执，仰首敕诸骑使还，曰：&quot;为我报诸将，可失帅，不可失城。&quot;军中皆为泣下，增备固守。贼不能下，乃还。囚千里至东都，安庆绪伪署特进，囚客省。庆绪败，为严庄所害。后赦令数下，追褒死难者，惟千里生见执，不及云。</p>
            <p>　　初，禄山构难，西北戍兵悉入援，故河、陇郡县皆陷吐蕃，惟河西戍将袁光廷为伊州刺史，固守历年，虽游说百绪，终不降，诸下同心无携畔者。及粮竭，手杀妻子，自焚死。建中初，赠工部尚书。</p>
            <p>　　庞坚，京兆泾阳人。四世祖玉，事隋为监门直阁。李密据洛口，玉以关中锐兵属王世充击之，百战不衄。世充归东都，秦王东徇洛，玉率万骑降，高祖以隋旧臣，礼之。玉魁梧有力，明军法，久宿卫，习知朝廷制度。帝顾诸将多不闲仪检，故授玉领军、武卫二大将军，使众观以为模{疒齐}，出为梁州总管。巴山獠叛，玉枭其首，余党四奔，属县獠与反者州里亲戚为贼游说，言不可穷蹑。玉不听，下令军中曰：&quot;谷熟，吾尽收以馈军。非尽贼，吾不反。&quot;闻者惧，相谓曰：&quot;军不止，吾谷尽，且饿死。&quot;乃共入贼营，与所亲相结，斩渠长以降，众遂溃。徙越州都督。召为监门大将军。太宗以耆厚，令主东宫兵。虽老不怠，小大之务无不亲。卒，帝为废朝，赠幽州都督、工部尚书。</p>
            <p>　　坚历颍川太守。安禄山反，南阳节度使鲁炅表坚为长史兼防御副使，以薛愿为颍川太守，共守颍川。时陈留、荥阳已陷贼，南阳被围，而颍川当往来剧。贼将阿史那承庆悉锐攻之，传城百里，树木皆刊。城中士单寡，粮少，而愿、坚昼夜战，诸郡兵无援者，自正月尽十一月。贼设木鹅、冲车、飞梯薄城，矢如雨，士皆雷噪，夜半逾城入，二人不肯降。贼缚致东京，将砾解之，有说禄山曰：&quot;义士也，彼为其主，杀之不详。&quot;乃缚于树。比且死，见者哭之。</p>
            <p>　　愿，汾阴人。父縚，太常卿。兄崇一，娶惠宣太子女，其女弟为太子瑛妃。瑛废，贬愿岭外，久乃得还。</p>
            <p>　　张兴者，束鹿人。长七尺，一饭至斗米，肉十斤。悍趫而辩，为饶阳裨将。禄山反，攻饶阳。兴开张祸福，譬晓敌人，而婴垮弥年，众心遂固。沧、赵已隐，史思明引众传城，兴擐甲持陌刀重十五斤乘城。贼将入，兴一举刀，辄数人死，贼皆气慑。城破，思明缚之马前，好谓曰：&quot;将军壮士，能屈节，当受高爵。&quot;对曰：&quot;昔严颜一巴郡将，犹不降张飞。我大郡将，安能委身逆虏？今日幸得死，然愿以一言为诫。&quot;思明曰：&quot;云何？&quot;兴曰：&quot;天子遇禄山如父子，今乃反。大丈夫不能为国扫除，反为其下，何哉？&quot;思明曰：&quot;将军不观天道邪？吾上起兵二十万，直趣洛阳，天下大定。以偏师叩函谷，守将面缚，唐亡固矣。&quot;兴曰：&quot;桀、纣、秦、隋穷人力，举四海与为怨，故商、周、汉、唐因得代之而有神器。皇帝无违德，禄山非数帝贤，是苟延岁月，终即禽耳。&quot;思明怒，锯解之。且死，骂曰：&quot;吾能裒强死兵败贼众！&quot;军中凛然为改容。</p>
            <p>　　蔡廷玉，幽州昌平人。事安禄山，未有闻。与硃泚同里闲，少相狎近，泚为幽州节度使，秦署幕府。</p>
            <p>　　廷玉有沈略，善与人交，内外爱附。泚多所叩咨，数遣至京师。当是时，幽州兵最强，财雄，士骄悍，日思吞并，不知有上下礼法。廷玉间语泚曰：&quot;古未有不臣而能推福及子孙者。公南联赵、魏，北奚虏，兵我地险，然非永安计，一日赵、魏反噬，公乃沸鼎鱼耳。不如奉天子，多难，可勒勋鼎彝，若何？&quot;泚善之。廷玉阴欲耗其力，则讽泚出金币礼士，又劝归贡赋助天子经费，献牛马系道，储廥为单。因劝泚入朝，泚将听，诸校怒，缚廷玉辱之，廷玉无桡辞，泚不忍杀，囚岁余出之，谓曰：&quot;而亦悔乎？&quot;廷玉曰：&quot;导公为逆即悔，勉公以义何悔为？&quot;复絷满岁，问曰：&quot;能省过否？不尔，且死。&quot;对曰：&quot;不杀我，公得名。杀我，吾得名。&quot;泚不能屈，待如初。</p>
            <p>　　又有硃体微者，亦泚腹心。廷玉有建白，体微辄左右之，故泚愈信，桀傲稍革。廷玉遂蕆朝事。泚乃奏涿州为永泰军，蓟州静塞军，瀛州清夷军，莫州唐兴军，置团练使，以支郡隶属，卢龙军稍削。而泚内畏弟滔逼己，滔亦劝泚入朝，乃以军属滔。廷玉、体微共白泚：&quot;公入朝为功臣首，后务至重，须诚信者乃可付。滔虽大弟，多变不情，如假以兵，是嫁之祸也。&quot;泚不听。二人随泚到朝，德宗为太子时，知廷玉名，及见，礼眷殊渥。泚统幽州行营为泾原凤翔节度使，诏廷玉以大理少卿为司马，体微为要籍。</p>
            <p>　　滔有请于泚，或不顺，廷玉必折之，俾循故法。滔已破田悦，浸傲肆自用。左右有恶廷玉者，妄云：&quot;素毁滔，欲四分燕，廷玉倡之，体微和之。&quot;滔表言二人离间骨肉，请杀于有司。亦遗泚书云云。泚恚滔夺其军，不从。会滔以幽州叛，帝示滔表，而泚亦白发其书，乃归罪于二人，贬廷玉柳州司户参军、体微南浦尉以慰滔。滔使谍伺诸朝，曰：&quot;上若不杀廷玉，当谪去，得东出洛，我且缚致麾下支解之。&quot;将行，帝劳廷玉曰：&quot;尔姑行，为国受屈，岁中当还。&quot;迁玉至蓝田驿，人白左巡使郑詹：&quot;商于道险，不可往。&quot;詹追使趋潼关。廷玉告子少诚、少良曰：&quot;我为天子不血刃下幽十一城，欲裂其壤，使不得桀，而败于将成，天助逆邪？今吏使我出东都，此殆滔计，吾不可以辱国。&quot;比至灵宝，自投于河。</p>
            <p>　　宰相卢杞方疾御史大夫严郢，欲逐之，得廷玉死状，即抵詹死，而斥出郢。帝闵廷玉忠，归其柩，厚赙之。李晟平硃泚，少诚等适终丧，晟表丐追赠廷玉。并官二子。而帝方招来滔，寝其奏，遂已。</p>
            <p>　　符令奇，沂州临沂人。初为卢龙军裨将。会幽州乱，挈子璘奔昭义，节度使薛嵩署为军副。嵩卒，田承嗣盗其地，引令奇为右职。</p>
            <p>　　田悦拒命，马燧败之洹水。令奇密语璘曰：&quot;吾阅世事多矣。自安、史干纪，无噍类。吾观田氏覆亡无时，安用苟旦夕，系缧京师，宗族屠地？汝能委质朝廷，为唐忠臣，吾亦名扬后世矣。&quot;璘泣曰：&quot;悦，忍人也，近祸可畏。&quot;答曰：&quot;今王师四合，吾属俎中醢。儿今行，吾死不朽；不行，吾亦死。尸叠逆地云何？&quot;璘俯泣不能对。初，悦与李纳会濮阳，因乞师，纳分麾下随之。至是，纳兵归齐，使璘以三百骑护送。璘与父啮臂别，乃以众降燧。璘之出，与三子同降。悦怒，引令奇切让。令奇骂曰：&quot;尔忘义背主，旦夕死。吾教子以顺，杀身庸何悔？钧死，愈尔远矣！&quot;悦怒，奋而起。令奇临刑，色不变，年七十九，夷其家。</p>
            <p>　　燧署璘为军副，诏拜特进，封义阳郡王。既闻父见害，号绝泣血，燧表其冤，加检校左散骑常侍，赐晋阳第一区、祁田五十顷，赠令奇户部尚书。</p>
            <p>　　璘字元亮。李怀光反，诏燧讨之。璘介五千兵先济河，与西师合。从燧入朝，为辅国大将军，赐靖恭里第一区、蓝田田四十顷。璘之降，母匿里中独免，及悦死，诏迎于魏，赐宴别殿。璘居环卫十三年，卒，年六十五，赠越州都督。</p>
            <p>　　刘乃字永夷，河南伊阙人。少敬颖，暗诵《六经》，日数千言。善文词，为时推目。天宝中擢进士第。丧父，以孝闻。服终，中书舍人宋昱知铨事，乃方调，因进书曰：《书》称：'知人则哲，能官人则惠。'此唐虞以为难。今文部始抡材，终授位，是知人、官人，两任其责。昔禹、稷、皋陶之圣，犹曰载采有九德，考绩以九载。今有司独委一二小宰，察言于一幅之判，观行于一揖之内，何其易哉？夫判者，以狭词短韵为体，是以小冶鼓众金，虽欲为鼎镛，不可得已。故虽有周公、尼父图书《易象》之训，以判责之，曾不及徐、庾；虽有至德，以喋喋取之，曾不若啬夫。故干霄蔽日，巨树也，求尺寸之材，必后于琢杙；龙吟虎啸，希声也，尚颊舌之感，必下于蛙黾。岂不悲乎！执事诚能先政事，次文学，退观其治家，进察其临节，则庞鸿深沈之事，亦可窥其门阈矣。&quot;昱嘉之，补剡尉。刘晏在江西，奏使巡覆，充留后。</p>
            <p>　　大历中，召拜司门员外郎。德宗初，进郭子仪为尚父。时册礼废，视诏文者不适所宜，宰相崔祐甫召乃至閤草之，少选成文，词义典裁。俄擢给事中，权知兵部侍郎。杨炎、卢杞当国，五岁不迁。建中四年，真拜兵部侍郎。</p>
            <p>　　帝狩奉天，乃卧疾私第，硃泚遣人召之，固称笃。复遣伪相蒋镇慰诱，乃佯喑不答，灸无完肤。镇再至，知不可胁，乃太息曰：&quot;我尝忝曹郎，不能死，宁以自辱⺶亶腥，复欲污贤哲乎？&quot;遂止。乃闻车驾如梁州，自投于床，搏膺呼天，不食卒，年六十。帝闻其忠，赠礼部尚书，谥曰贞惠。子伯刍，别传。</p>
            <p>　　孟华，史失其何所人。初事李宝臣为府官属，论议婞婞不回，同舍疾之。王武俊斩李惟岳，遣华至京师陈事，德宗问河朔利害，华对称旨，擢检校兵部郎中兼侍御史。</p>
            <p>　　硃滔与武俊谋解田悦之围，帝诏华还谕，欲乱其谋。华至，让武俊曰：&quot;安、史未覆灭时，大夫观其兵，自谓天下可取，今日何汩汩？且上于大夫恩甚厚，将还康中丞他州，而归我深、赵。自古忠臣，未有不先大功而后得高官者。大夫何望于失地邪？夫药苦口者利病，大夫后日思愚言，悔无逮！&quot;或曰：&quot;华入朝私奏便宜，欲倾我，故得显职。&quot;武俊惑之，然以华旧人，未忍夺其职，卒进援悦。华从至临清，称病还恒州。武俊令子察所为，乃阖门谢宾客。武俊知不足忌，无杀华意。既僭称王，授礼部侍郎，不肯起，呕血死。</p>
            <p>　　张伾者，本为泽潞将，守临洺，田悦攻之，乘城固守累月，士死，粮且尽，救不至。伾悉召部将立军门，命女出遍拜，因曰：&quot;诸君战良苦，吾无赀为赏，愿以是女卖直，为众士一日费。&quot;士皆哭曰：&quot;请死战！&quot;会马燧自河东将兵击悦城下，败之，伾乘胜出战，无不一当百。以功迁泗州刺史。居州十年，擢右金吾卫大将军，未拜卒，赠尚书右仆射。</p>
            <p>　　军中议立其子重政，母徐及兄号诉不肯从，奔告淮南节度使王锷，乃免。诏嘉其忠，起为金吾卫大将军，委锷处以剧职，封徐鲁国夫人。</p>
            <p>　　周曾者，本李希烈部将，与王玢、姚詹韦清志相善，号四公子。希烈反，曾密得其计，一二以告李勉。玢为许州镇遏使。会哥舒曜拔汝州，希烈遣曾往拒。曾欲引军据蔡，使玢为应，憺、清居中谋取希烈，密求药毒希烈，不死。曾之行，希烈使假子十人从。次襄城，知其谋，以告。希烈使李克诚率骡军千人劫曾杀之，而收其兵，并杀玢、憺。始，约事觉毋相引。清惧，阳说希烈曰：&quot;今兵寡，恐不能就事，请乞师硃滔。&quot;希烈然之。至襄邑，夺刘洽。德宗赠曾太尉，玢司徒，憺工部尚书，擢清安定郡王，实封户二百。</p>
            <p>　　又有吕贲、康秀琳、梁兴朝、贾乐卿、侯仙钦皆死希烈之难，赠贲、秀琳尚书左右仆射，兴朝等皆秩尚书，遣萧昕致祭境上。命李勉、哥舒曜访其家子孙，诏虽三世有罪，常降一等。</p>
            <p>　　曾无后，贞元中，女及曾兄子酆争袭封，有司奏曾首谋归顺，身死贼手，陛下锡真食，不幸绝嗣，宜令酆以五十户奉祀，女亦封五十户。</p>
            <p>　　张名振，李事李怀光为都将。始，怀光已立功，德宗赐铁券，奉诏倨甚。名振到军门大言曰：&quot;太尉见贼不击，使到不迎，将反邪？且安、史、仆固等今皆族灭，公欲何为？是资忠义士立功耳。&quot;怀光召见，谕以贼强，须蓄锐俟时，诱为不反。及引军入咸阳，又曰：&quot;公不反，来此何邪？不急攻泚收京城，欲以贼谁遗？&quot;怀光怒曰：&quot;病狂人也。&quot;使左右拉杀之。</p>
            <p>　　石演芬者，本西域胡人，事怀光至都将，尤亲信，畜为假子。怀光军三桥，将与硃泚连和。演芬使客郜成义到行在，言怀光无破贼意，请罢其总统。成义走告怀光子琟，怀光召演芬骂曰：&quot;尔为我子，奈何欲破吾家？今日负我，宜即死。&quot;对曰：&quot;天子以公为股肱，公以我为腹心；公乃负天子，我何不负公？且我胡人，无异心，惟知事一人，不呼我为贼，死固吾分。&quot;怀光使士脔食之，皆曰：&quot;烈士也，可令快死。&quot;以刀断其颈。德宗闻，赠演芬兵部尚书，赐其家钱三百万，斩成义于朔方。</p>
            <p>　　吴溆者，章敬皇后之弟。代宗立，诏赠后祖神泉为司徒，父令珪太尉，擢叔父令瑶太子家令、濮阳郡公，令瑜太子谕德、济阳郡公，溆太子詹事、濮阳郡公，并开府仪同三司。令瑶兄弟故为县令、郎将矣，而溆用盛王府参军进，俄迁鸿胪少卿、金吾将军。建中初，迁大将军。溆循循有礼让，无倨气矜色，见重朝廷，时以为材当所位，不自戚属者。</p>
            <p>　　硃泚反，卢杞、白志贞皆谓泚有功，不宜首难，得大臣一人持节尉晓，恶且悛。德宗顾左右，无敢行，溆曰：&quot;陛下不以臣亡能，愿至贼中谕天子至意。&quot;帝大悦。溆退谓人曰：&quot;吾知死无益而决见贼者，人臣食禄死其难，所也。方危时，安得自计？且不使陛下恨下无犯难者。&quot;即日赍诏见泚，具道帝待以不疑者。而泚业僭逆，故留溆客省不遣，卒被害。帝悲梗甚，赠太子太保，谥曰忠，赐其家实户二百，一子五品正员官。京师平，官庀其葬。子士矩，别传。</p>
            <p>　　高沐者，渤海人。父冯，事宣武李灵耀，假守曹州。灵耀反，冯密遣人奏贼纤悉，有诏即拜曹州刺史。会李正已盗有曹、濮，冯不能自通朝廷，死官下。</p>
            <p>　　沐，贞元中擢进士第，以家托郓，故李师古辟署判官。师道叛，沐率其僚郭昈、郭航、李公度引古今成败，前后镌说，不能入。师道所厚吏李文会、林英等乘间诉曰：&quot;比悉心忧公家事，而为沐等所疾，公奈何举十二州地成沐辈千载名乎？&quot;由是疏斥沐，令守濮州。沐上书盛夸山东煮海之饶，得其地可以富国。师道谋皆露。后英奏事京师，胁邸史言沐以诚款结天子。师道怒，诛沐，而囚户濮州，守卫苛严，凡十年。</p>
            <p>　　吴元济拒命，师道引兵攻彭城，败萧、沛数县而还，以缓王师。昈为缯书藏衣絮间，使郭航间道走武宁军见李愿，请奇兵三千浮海捣莱、淄，贼倚海不为备，且居皆罪人，无与守。始，昈畏事泄，署师道所信吏刘谅名以遣，愿白诸朝，议者疑师道使为之，不得报。航不敢循故道，间关回远还昈所。未几，师道召航，昈疑事露，欲引决，航曰：&quot;事觉，吾独死，君无患。&quot;航卒自杀，遂绝。及王师讨师道，诸节度兵四人，而彭城兵下鱼台金乡、李听军取海州若拾遗，颇用昈策。</p>
            <p>　　初，淮西平，师道势蹙，内甚惧。李公度与大将李英昙都献三州。使长子入侍。师道然可，俄中悔，欲杀英昙，贾直言讽师道嬖奴曰：&quot;高沐冤气在天，祸且至。英昙复死，是益其崇也。&quot;乃止。逐于莱州，俄杀之。</p>
            <p>　　又有崔承宠、杨偕、陈佑、崔清皆抗节忤贼，李文会指为沐党，沐之死，皆被囚。刘悟既平师道，捉昈臂歔欷流涕，辟置义成节度府，亦请公度为僚属。元和十四年，赠沐吏部尚书，委马备礼收葬，恤其家。</p>
            <p>　　航，莱州人，以气闻，师道署右职，与昈世居齐。初，昈举进士，权德舆将取之，闻其家贼中，乃罢，遂为贼聘。二人座能以忠显。</p>
            <p>　　贾直言，河朔旧族也，史失其地。父道冲，以艺待诏。代宗时，坐事赐鸩，将死，直言绐其父曰：&quot;当谢四方神祇。&quot;使者少怠，辄取鸩代饮，迷而踣。明日，毒溃足而出，久乃苏。帝怜之，减父死，俱流岭南。直言由是鐍。</p>
            <p>　　后署师道府属。及师道不轨，提刀负棺入谏曰：&quot;愿前死，不见城之破。&quot;又画缚载槛车状而妻子系累者以献，师道怒，囚之。刘悟既入，释其禁，辟署义成府。后徙潞，亦随府迁。</p>
            <p>　　监军刘承偕与悟不平，阴与慈州刺史张汶谋缚悟送阙下，以汶代节度。事泄，悟以兵围承偕，杀小使，赴言遽入责曰：&quot;司空纵兵胁天子使者，是欲效李司空芽？它日复为军中所指笑。&quot;悟闻，感悔，匿承偕于第以免。悟每有过，必争，故悟能以臣节光明于朝。穆宗召为谏议大夫，群情洒然称允。而悟固留，得听。</p>
            <p>　　始，悟子从谏贵甚，见直言辄衣紫拥笏，以兵自卫。直言谏悟曰：&quot;郎少年，毋使袭山东熊，朝服可擅著邪？&quot;悟死，从谏不发丧，召大将刘武德等矫悟遗言，与邻道使共表求袭位，直言入让曰：&quot;父死不哭，何颜面见山东义士乎？&quot;从谏曰：&quot;欲反耳。&quot;直言仰天哭曰：&quot;尔父提十二州地归朝廷为功臣。然以张汶故，自谓不洁淋头，卒羞死。郎今日乃欲反邪？&quot;从谏起抱直言项哭曰：&quot;计穷而然。&quot;直言曰：&quot;君何忧无土地，今胁朝廷，正速死耳。若从武德谋，吾见刘氏为元济矣。&quot;从谏拜曰：&quot;唯大夫救之。&quot;直言乃自摄留后，使从谏居丧。初，从谏惟郓兵二千同谋。直言既折之，军中遂安。</p>
            <p>　　大和九年卒，赠工部尚书。</p>
            <p>　　辛谠者，太原尹云京孙也。学《诗》、《书》，能击剑，重然诺，走人所急。初事李峄，主钱谷。性廉劲，遇事不处文法，皆与之合。罢居扬州，年五十，不肯仕，而慨然常有济时意。</p>
            <p>　　庞勋反，攻杜慆于泗州。谠闻之，挐舟趋泗口，贯贼栅以入。慆素闻其名，握手曰：&quot;吾僚李延枢尝为吾道夫子为人，何意临教？吾无忧矣！&quot;谠亦谓慆可共事，乃请还与妻子决，同慆生死。时贼张甚，众皆南走，独谠北行。谠未至，慆忧之，延枢知必来，曰：&quot;谠至，可表为判官。&quot;慆许诺。俄而至，慆喜曰：&quot;围急，飞鸟不敢过，君乃冒白刃入危城，古人所不能。&quot;乃劝解白衣被甲。</p>
            <p>　　贼将李圆焚淮口，谠曰：&quot;事棘矣，独出可以求援。&quot;乃与杨文播、李行实戊夜逾淮，坎岸登，驰三十里至洪泽，见戍将郭厚本告急。厚本许出兵，大将袁公异等曰：&quot;贼众我寡，不可往。&quot;谠拔剑瞋目呼曰：&quot;泗州陷在旦夕，公等被诏来，乃逗留不进，欲何为？大丈夫孤国恩，虽生可羞。且失泗，则淮南为寇场，君尚能独存？吾今断左臂杀君去。&quot;推剑直前，厚本持之，公异等仅免。谠望泗恸哭，帐下皆流涕。厚本决许付兵五百，谠曰：&quot;足矣！&quot;遍问士曰：&quot;能行乎？&quot;皆曰：&quot;诺。&quot;谠仆面于地，泣以谢。众既叩淮，有人语曰：&quot;贼破城矣！&quot;谠将斩之，众为请。谠曰：&quot;公等登舟，吾赦其死。&quot;士遽登。已济，慆亦出兵，表里击，贼大败。谠入，人心遂固。浙西杜审权遣将翟行约赴援，壁莲塘，慆欲遣人廷劳，诸吏惮不敢出，谠独往犒而还。</p>
            <p>　　围三月，救兵外败，城益危。谠复请乞兵淮南，与壮士徐珍十人持斧夜斩贼栅出，见节度使令狐綯，复诣浙西见审权。时皆传泗州已陷，疑谠为贼计，囚之。谠引李峄自明。峄时为大同防御使，称其忠可信。审权乃许救，合淮南兵五千，盐粟具。方淮路梗，不得进。谠引兵决战，斩贼六百级，乃克入，城上欢叫，忄舀与下迎泣，表其功于朝，授监察御史。围凡十月乃解，卒完一州。</p>
            <p>　　初，谠求救也，过家十余，未尝见妻子，得粮累二十万。谠子及兄子客广陵，托慆曰：&quot;使先人不乏祀，公之惠也。&quot;后以功第一，拜亳州刺史，徙曹、泗二州。乾符末，终岭南节度使。</p>
            <p>　　方谠之少，耕于野，有牛斗，众畏奔践，谠直前，两持其角，牛不能动，久而引触，竟折其角。里人骇异，屠牛以饭谠。然谠癯短，才及中人。后贵，力亦少衰云。</p>
            <p>　　黄碣，闽人也。初为闽小将，喜学问，轩然有志向。同列有假其笔者，碣怒曰：&quot;是笔它日断大事，不可假。&quot;后战安南有功，高骈表其能，为漳州刺史，徙婺州，治有绩。刘汉宏遣兵攻之，兵寡不可守，弃州去，客苏州。</p>
            <p>　　董昌为威胜军节度使，表碣自副，久乃应。及昌反，碣谏曰：&quot;大王拔田亩，席贡输之勤，位将相，非有勋业可纪。今不能尽忠王朝，乃自尊大，一日诛灭无种矣。桓、文不侮周室，曹操弗敢危汉。今王僻婴一城，乃为大逆，何邪？碣请举族先死，不能见王之灭。&quot;昌怒曰：&quot;碣不顺我邪？&quot;斥出之。碣移书幕府李滔曰：&quot;'顺天'建元，以愚策之，针可为槊邪？&quot;或窃其书示昌，昌令使者斩之。使以首至，昌诟曰：&quot;贼负我，三公不肯为，而求死邪？&quot;抵溷中，夷其家百口，坎镜湖之南同瘗焉。昌败，有诏赠司徒，求其后不能得。</p>
            <p>　　昌已杀碣，滔亦遇害，乃召会稽令吴镣问策，镣曰：&quot;王为真诸侯，遗荣子孙而不为，乃作伪天子，自取灭亡。&quot;昌叱斩之，族其家。又召山阴令张逊知御史台，固辞曰：&quot;王自弃，为天下笑。且六州势不助逆，王据孤州以速死，谓何？逊不敢以身许王也。&quot;昌恶之，曰：&quot;逊不知天意，议邪说拒我。&quot;囚之。他日谓人曰：&quot;我无碣、镣、逊，何乏事？&quot;即害之。</p>
            <p>　　孙揆，字圣圭，刑部侍郎逖五世从孙也。第进士，辟户部巡官。历中书舍人、刑部侍郎、京兆尹。昭宗讨李克用，以揆为兵马招讨制置宣慰副使，既而更授昭义军节度使，以本道兵会战。克用伏兵刀黄岭，执揆，厚礼而将用之，曰：&quot;公辈当从容庙堂，何为自履行阵也？&quot;揆大骂不诎，克用怒，使以锯解之，锯齿不行，揆谓曰：&quot;死狗奴，解人当束之以板，汝辈安知？&quot;行刑者如其所言，詈声不辍至死。昭宗怜之，赠左仆射。</p>
          </td>
        </tr>
      </table>
      <p>&nbsp;</p>
      <table width="460" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='205.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='207.htm'>下一页 </a></div>
                </td>
              </tr>
            </table>
            <p align=center>作者：[宋]欧阳修、宋祁 
            <hr width=90%>
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
          </td>
        </tr>
      </table>
      <p align="center" class="h">&nbsp; </p>
      </td>
  </tr>
  <tr> </tr>
</table>
<table width="776" border="0" cellspacing="0" cellpadding="0">
  <tr>
    <td>&nbsp;</td>
    <td width="476" height="20"><img src="bottom.gif" width="476" height="20"></td>
  </tr>
</table>
</body>
</html>
