<html>
<head>
<title>列传第八十一  杨戴阳二李韩杜邢</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<table width="776" border="0" cellspacing="0" cellpadding="0">
  <tr> 
    <td rowspan="2" height="234" valign="top" width="139"><img src="left.gif" height="234" width="139"></td>
    <td rowspan="2" width="87" valign="top" align="right"><img src="middle.gif" width="87" height="234" usemap="#Map" border="0"><map name="Map"><area shape="rect" coords="4,7,83,27" href="168.htm"><area shape="rect" coords="3,87,83,107" href="content.htm"><area shape="rect" coords="5,166,80,189" href="170.htm"></map></td>
    <td rowspan="2" width="74" valign="top"><img src="right.gif" width="74" height="234"></td>
    <td rowspan="2" valign="top" width="476"> 
      <p><img src="up.gif" width="476" height="20"></p>
      <table width="460" cellspacing="0" cellpadding="0">
        <tr> 
          <td> 
            <p>&nbsp;</p>
            <p align="center" class="h">列传第八十一 杨戴阳二李韩杜邢</p>
          </td>
        </tr>
      </table>
      <br>
      <table width="460" border="0" cellspacing="0" cellpadding="0">
        <tr>
          <td>　　杨朝晟，字叔明，夏州朔方人。兴行间，以先锋功授甘泉府果毅。建中初，从李怀光讨刘文喜泾州，斩获多，加骠骑大将军。李纳寇徐州，从唐朝臣往讨，常冠军。怀光赴难奉天，属朝晟兵千人下咸阳，赐实封百五十户。
            <p>　　怀光反，韩游瑰退保邠、宁，贼党张昕守邠州，大索军实，多募士，欲潜归之。朝晟父怀宾为游瑰将，夜以数十骑斩昕及同谋者。游瑰遣怀宾告行在，德宗劳问，授兼御史中丞。朝晟泣见怀光曰：&quot;父立功于国，子当诛，不可以主兵。&quot;怀光絷之。及诸军围河中，游瑰营长春宫，而怀宾战甚力。怀光平，帝原朝晟，因为游瑰都虞候。父子皆开府、宾客、御史中丞，军中以为荣。</p>
            <p>　　吐蕃犯边，游瑰自将守宁州，而御士宽，军骄。及张献甫来代，军遂乱，朝晟逃于郊。众胁监军，请以范希朝为节度使。希朝时已在京师。明日，朝晟出，绐众曰：&quot;予来贺所请之当也。&quot;众稍定。朝晟结诸将谋诛首恶者。居三日，绐遣人自邠来，曰：&quot;前请报罢，张公已舍邠矣，反者皆当死，吾不愿尽诛也，第取首恶者。&quot;众所讠雚指，斩二百余人，献甫遂入于军。帝以希朝为节度副使，而朝晟加御史大夫。</p>
            <p>　　贞元九年，城盐州，发卒护境，朝晟屯木波堡。会献甫卒，有诏代为邠宁节度使。朝晟请城方渠，合道，木波以遏吐蕃路。诏问：&quot;须兵几何？&quot;报曰：&quot;部兵可办。&quot;帝问：&quot;前日城五原，兴师七万，今何易邪？&quot;对曰：&quot;盐州之役，虏先知之。今薄戎而城，虏料王师不十万，势难轻入。若发部兵，十日至塞下，未三旬城毕，积刍聚粮，留卒守之，寇至不可拔，莱野翦夷，虏且走，此万全计也。若大发兵，阅月乃至，虏亦来，来必战，战则不暇城矣。&quot;帝纳其策。师次方渠，水乏。有青蛇降险下走，视其迹，水从而流，朝晟使筑防环之，遂为渟渊，士饮仰足，图其事以闻。有诏置祠，命泉曰应圣。已城，吐蕃悉众至，度不能害，乃引去。复城马岭而归，开地三百里。十七年，卒于屯。</p>
            <p>　　戴休颜，字休颜，夏州人。家世尚武，志胆不常。郭子仪引为大将，谕平党项羌，以安河曲。试太常卿，封济阴郡公，进封咸宁郡王，兼朔方节度副使。城邠州功最，迁盐州刺史。硃泚反，率兵三千昼夜驰，奔问行在，德宗嘉之，赐实户二百。与浑瑊、杜希全、韩游瑰等扞御有劳。帝进狩梁、洋，留守奉天。李怀光屯咸阳，使人诱之，休颜斩其使，勒兵自守。怀光眙骇，自泾阳夜走。迁检校工部尚书、奉天行营节度使。合浑瑊兵破泚偏师，斩首三千级，追至中渭桥。京师平，又与瑊率兵趋岐阳，邀泚残党。加检校尚书右仆射，进户四百。从乘舆至京师，赐女乐、甲第，拜左龙武军统军。卒，赠扬州大都督。</p>
            <p>　　弟休璿，历开府仪同三司，封东阳郡王；休晏，历辅国大将军，封彭城郡公。俱以将略称。</p>
            <p>　　阳惠元，平州人。以趫勇奋，事平卢军。从田神功、李忠臣浮海入青州。诏以兵隶神策，为京西兵马使，镇奉天。</p>
            <p>　　德宗初立，稍绳诸节度跋扈者。于是李正己屯曹州，田悦增河上兵，河南大扰。诏移兵万二千戍关东，帝御望春楼誓师，因劳遣诸将。酒至神策，将士不敢饮。帝问故，惠元曰：&quot;初发奉天，臣之帅张巨济与众约：'是役也，不立功，毋饮酒！'臣不敢食其言。&quot;既行，有馈于道，惟惠元军瓶罍不发。帝咨叹不已，玺书慰劳。俄以兵三千会诸将击田悦，战御河，夺三桥，惠元功多。以兵属李怀光。</p>
            <p>　　及硃泚反，自河朔赴难，解奉天围，加检校工部尚书，摄贝州刺史。诏惠元与神策行营节度使李晟、鄜坊节度使李建徽及怀光联营便桥。晟知怀光且叛，移屯东渭桥。翰林学士陆贽谏帝曰；&quot;四将接垒，晟等兵寡位下，为怀光所易，势不两完。晟既虑变，请与惠元东徙，则建徽孤立。宜因晟行，合两军皆往，以备贼为解，趣装进道，则怀光计无所施。&quot;帝不从，使神策将李升往伺。还奏：&quot;怀光反明甚。&quot;是夕，夺二军，惠元、建徽走奉天，怀光遣将冉宗驰骑追及于好畤。惠元被发呼天，血流出眦，袒裼战而死。二子晟、暠匿井中，皆及害。建徽独免。诏赠惠元尚书左仆射，晟殿中监，暠邠州刺史。</p>
            <p>　　少子旻，字公素。惠元之死，被八创，堕别井，或救得免。历邢州刺史。卢从史既缚，潞军溃，有骁卒五千，从史尝以子视者，奔于旻，旻闭城不内。众皆哭曰：&quot;奴失帅，今公有完城，又度支钱百万在府，少赐之，为表天子求旌节。&quot;旻开谕祸福遣之，众感悟，遂还军。宪宗嘉之，迁易州刺史。</p>
            <p>　　王师讨吴元济，以唐州刺史提兵深入二百里，薄申州，拔外郛，残其垣。以功加御史中丞。容州西原蛮反，授本州经略招讨使，击定之。进御史大夫，合邕、容两管为一道。卒，赠左散骑常侍。</p>
            <p>　　李元谅，安息人。本安氏，少为宦官骆奉先养息，冒姓骆，名元光。美须髯，鸷敢有谋。以宿卫积劳试太子詹事。李怀让节度镇国，署奏以自副。居军十年，士心惮服。</p>
            <p>　　德宗出奉天，贼遣将何望之袭华州，于是刺史董晋弃城走。望之欲聚兵以绝东道，元谅自潼关引兵径薄其城，拔之。时兵兴仓卒，裹罽为铠，剡蒿为矢，募兵数日至万余，军气乃振。贼来攻，辄却。时尚可孤守蓝田，元谅屯昭应，王权壁中渭桥，贼兵不能逾渭南。未几，迁镇国军节度使，封武康郡王。先是，诏发豳、陇兵东讨李希烈。师方出关，泚使刘忠孝召还；至华阴，华阴尉李夷简说驿官捕之，追及关，元谅斩以徇，所召兵不得入，由是华州独完。俄诏元谅与李晟收京师，次浐西。元谅先奋鏖贼，败之，进屯苑东，晟使坏苑垣入。泚连战皆北，遂大溃，京师平。让功于晟，退壁近郊。加检校尚书左仆射，实封户五百，赐甲第、女乐、一子六品官。</p>
            <p>　　李怀光反，与马燧、浑瑊讨之。其将徐廷光素易元谅，数嫚骂，为优胡戏，斥侮其祖。又使约降，曰：&quot;我降汉将耳。&quot;及马燧至，降于燧。元谅见韩游瑰曰：&quot;彼诟吾祖，今日斩之，子助我乎？&quot;许诺。既而遇诸道，即数其罪，叱左右斩之，诣燧谢。燧大怒，将杀元谅，游瑰见曰：&quot;杀一偏裨尚尔，即杀一节度，法宜如何？&quot;燧默然。元谅请输钱百万劳军自赎，瑊亦为请，燧赦之。帝以专杀，恐有司劾治，前诏勿论。</p>
            <p>　　贞元三年，吐蕃请盟，诏以军从瑊会平凉，元谅军潘原、游瑰军洛口以为援。元谅曰：&quot;潘原去平凉七十里，虏诈不情，如有急，何以赴？请与公连屯。&quot;瑊以违诏，不听。瑊壁盟所二十里，元谅密徙营次之。既会，元谅望云物曰：&quot;不详，虏必有变！&quot;传令约部伍出阵。俄而虏劫盟，瑊奔还，元谅兵成列出，而泾原节度使李观亦以精兵五千伏险，与元谅相表里，虏骑乃解。元谅遣车重先，而与瑊振旅徐还，时以为有古良将风。是会也，微元谅、观二人，瑊且不免。帝嘉叹，赐善马金币良厚，因赐姓及名。</p>
            <p>　　更节度陇右，治良原。良原隍堞湮圮，旁皆平林荐草，虏入寇，常牧马休徒于此。元谅培高浚渊，身执苦与士卒均，菑翳榛莽，辟美田数十里，劝士垦艺，岁入粟菽数十万斛，什具毕给。又筑连弩台，远烽侦，为守备，进据势胜，列新壁。虏至无所掠，战又辄北，由是泾、陇以安，西戎惮之。卒，年六十二，赠司空，谥曰庄威。</p>
            <p>　　李观，其先自赵郡徙洛阳，故为洛阳人。少沈厚寡言。以策干朔方节度使郭子仪，子仪遣佐坊州刺史吴亻由为防遏使。以亲丧解。吐蕃内寇，代宗幸陕，观隐盩厔，率乡里子姓千人守黑水，虏不敢侵。岭南节度使杨慎微奏为偏将，徐浩、李勉代节度，常倚以军政，数捕平剧贼。迁大将，试殿中监，召为右龙武将军。</p>
            <p>　　泾师叛，观适番上，即领兵千余扈德宗奉天。诏尽察诸军，整饬谁逻，增募五千人，鼙欢竖，士气益振。赐封户二百，授二子八品官。从至梁州。帝还，诏总后军。擢四镇、北廷行军泾原节度使。在屯四年，训部伍，储藏饶衍。平凉之盟，吐蕃不得志。是年，观入朝，前一日就道，虏至期出精骑狙击，不及，去。以少府监检校工部尚书。卒，赠太子少傅。</p>
            <p>　　韩游瑰，灵州灵武人，始为郭子仪裨将。安禄山反，使阿史那从礼将同罗、突厥五千骑伪降于朔方，出塞门，诱河曲九蕃府、六胡叛，部落凡五十万。子仪使游瑰率辛京杲击破之，九蕃府还附。累进邠宁节度留后。</p>
            <p>　　奉天之狩，兵未集，游瑰与庆州刺史论惟明以兵三千来赴，自乾陵北趋醴泉，未至，有诏引军屯便桥。次泥泉，与泚兵值，游瑰欲还奉天，监军翟文秀曰：&quot;吾壁于此，贼敢逾我而西，可夹攻取之。今入奉天，贼亦随至，是引贼迫天子也。&quot;游瑰曰：&quot;不然，我寡贼众。彼分以亢我，余众犹能鼓而西也，不如先入卫天子。且奉天无强卒，安得夹攻？吾士乏且寒，贼以利诱之，众且溃。&quot;遂还奉天。泚兵蹑攻之，战不利；泚兵夺门，游瑰殊死战，乃解。泚大治战棚、云桥，士皆惧，游瑰曰：&quot;贼取佛祠干木为攻具，可以火之。&quot;既而贼大噪攻南雉，游瑰曰：&quot;是分吾力也。&quot;趋北雉，遣将郭询、郭廷玉以锐士三百傅满直出，火其棚，投薪于中，风返，棚皆烬，贼气沮。故诸将推游瑰赴难功第一。帝以卫军无职局，军置统军一员，以游瑰、惟明、贾隐林处之。</p>
            <p>　　李怀光叛，诱游瑰为变，游瑰白发其书。帝曰：&quot;卿可谓忠义矣！&quot;对曰：&quot;臣安知忠义？但怀光误臣，使震惊乘舆，后持臣自解。&quot;帝嘉其诚，从问：&quot;计欲安出？&quot;对曰：&quot;怀光总诸府兵，怙以为乱。今邠有张昕，灵武有宁{艹乱}景璿，河中有吕鸣岳，振武有杜从政，潼关有李朝臣，渭北有窦觎，皆守将也。陛下以其众与地授之，罢怀光权，而尊以元功，诸将仰首，各听其帅，彼安能以乱？&quot;帝曰：&quot;罢怀光权而泚益张，若何？&quot;对曰：&quot;陛下约士以不次之赏，今贡赋方至，发而酬之，其守自固。邠有万精甲，臣得将之，可以诛贼。四方杖义而起，贼不足虑。&quot;帝美其言。</p>
            <p>　　会怀光诱复至，浑瑊得书，稍严卒以警。游瑰不知，发怒，嫚骂瑊。帝疑有变，即日幸梁州，游瑰使子从帝。怀光檄假游瑰邠州刺史，欲因张昕杀之。游瑰既失兵，不知所图。有客刘南金说曰：&quot;邠有留甲，可以立功，殆天假也！&quot;游瑰悟，诱旧部兵八百驰入邠，说昕曰：&quot;怀光自蹈祸机，公今可取富贵，无共污不义也。我愿以麾下为公先驱。&quot;昕不听。游瑰移疾不出，阴结其将高固等。昕欲杀游瑰，戒左右衷甲入。昕小史李岌潜白游瑰，伏甲先起，高固等应之，斩昕首以闻。时怀光子玫在邠，游瑰卫出之，曰：&quot;杀之只以怒敌，至必遽，不如舍之。&quot;玫至泾阳，怀光遂走蒲州。</p>
            <p>　　游瑰屯七盘，受李晟节度。诏拜邠宁节度使，遂会浑瑊于奉天，与瑊、戴休颜分扼京西要险。李晟入长安，游瑰破泚兵咸阳。泚走泾州，游瑰使谕泾将杨澄，澄拒不纳，泚遂败。京师平，迁检校尚书左仆射，实封户四百。帝至自兴元，游瑰及瑊、休颜从，而李晟、尚可孤、李元谅奉迎，论功与瑊等皆第一。游瑰还屯邠宁。怀光寇同州，瑊、元谅败于乾坑。诏游瑰率兵并力，败贼众五千于屯。遂会瑊、马燧围蒲城。师次焦篱堡，守将尉珪降。怀光见势单蹙，乃缢死。</p>
            <p>　　贞元二年，吐蕃入泾、陇、邠、宁，游瑰追至安化，虏营合水北。游瑰策曰：&quot;贼行无人地，必怠，可袭取之。&quot;使将史履澄夜领兵五百入其营，斩数百级，取马五千。迟明，虏以兵尾击，游瑰罗帜自卫，鼙鼓四发，虏惊溃去。是岁，复围盐州，刺史杜彦光约与之城，吐蕃许之，又取银、夏、麟等州。游瑰请收盐州以断戎人走集：&quot;虏入汉，食禾菽，方春而病，此天亡时也。&quot;有诏李元谅、韩全义率师一万，会游瑰收盐州。吐蕃请修清水盟，以归侵地，马燧为之请。诏问游瑰，答曰：&quot;西戎弱则请盟，强则入寇。今侵地益深而乞盟，诈我也！&quot;帝不从。会盟平凉，诏游瑰以军屯洛口。盟之日，游瑰以劲骑五百待非常，令曰：&quot;即有变，急趋柏泉以分虏势。&quot;瑊被劫，驰以免，虏见兵出，即解去。后吐蕃寇大回原，游瑰方壁长武，即选骑八百迎击，自引兵继之。监军以为戎不可易，答曰：&quot;贼攻丰义，今游骑先破，则彼大众不敢前，丰义全矣！&quot;战南原，败之，吐蕃夜遁。</p>
            <p>　　会子钦绪以射生将卫京师，与妖人李广弘谋反，谋泄，奔邠州，中人捕斩，以状示游瑰。游瑰惧，求归死京师，帝不许。又执钦绪二息送京师，帝亦原之。未几，入朝，素服听命，有诏复位，劳遇如故。</p>
            <p>　　游瑰盛言城丰义以遏虏侵。帝悦，趣还军。初，游瑰之朝，众谓且得罪，故赍送殊薄。既还，举军不自安。大将范希朝善兵，游瑰畏其逼，欲诛之，希朝奔凤翔，帝闻，召入宿卫。游瑰遣兵筑丰义，才二板而溃，宁卒数百大掠，游瑰不能禁。诏用张献甫代之。游瑰畏乱，委军轻出，还京师，拜右龙武统军。卒，谥曰襄。</p>
            <p>　　广弘者，自言宗室子。始为浮屠，妄曰：&quot;我尝见岳、渎神，当作天子，可复冠。&quot;男子董昌舍广弘于资敬寺，召相工唐郛视之，教郛告人曰：&quot;广弘且大贵。&quot;乃诱钦绪、神策将魏循、李傪、越州参军事刘昉等作乱。昉家数具酒大会广弘所，阴相署置。又妄曰：&quot;神戒我十月十日趣举。&quot;约钦绪夜击鼓，噪凌霄门，焚飞龙厩，循等以神策兵迎广弘，事捷，大剽三日。循、傪上变，乃禽广弘及支党鞫仗内，付三司讯实，皆殊死。广弘临刑，色自如。由是禁人不得入观、祠。</p>
            <p>　　杜希全，京兆醴泉人。以裨将隶郭子仪，积功劳至朔方节度使。军令整严，士畏其威。奉天之狩，希全与鄜坊节度使李建徽、盐州刺史戴休颜、夏州刺史时常春引兵赴难。次漠谷，为贼邀击，乘高纵石下之，强弩杂发。德宗使援之，不克，还保邠州。贼平，迁检校尚书左仆射、灵盐丰夏节度使，封余姚郡王。将即屯，献《体要》八章，砭切政病。帝嘉纳，赐《君臣箴》一篇。</p>
            <p>　　寻兼夏绥银节度都统，建言：&quot;盐州据要会，为塞保鄣。自平凉背盟，城陷于虏，于是灵武势县，鄜坊单逼，为边深患，请复城盐州。&quot;乃诏希全及朔方、邠宁、银夏、鄜坊、振武及神策行营诸节度合选士三万五千屯盐州，又敕泾原、剑南、山南军深入吐蕃，牵挠其力，使不得犯塞。执筑凡六千人，阅二旬毕。由是虏惮，不轻入。</p>
            <p>　　希全居河西久，颇越法横肆，帝数容掩其短。丰州刺史李景略名出希全上，疑逼己，遂排劾之。帝为斥以答其意。素苦风眩，稍剧，益忌忍，遂诬杀判官李起，吏下累息。卒，赠司空。</p>
            <p>　　邢君牙，瀛州乐寿人。少从幽蓟、平卢军，以战功历果毅、折冲郎将。安禄山反，从侯希逸涉海入青州。田神功为兗郓节度使，使君牙将兵屯好畤防盛秋。吐蕃犯京师，代宗出陕，以扈从功，累封河间郡公。</p>
            <p>　　建中初，李晟从马燧讨田悦，以君牙为都将，在武安、襄国间凡五战，斩馘功最。德宗出奉天，晟率君牙倍道赴难，徙屯渭桥，军中便宜，惟君牙得豫。晟在凤翔，数行边，常以君牙守。晟入朝，代为凤翔观察使。俄领节度，检校尚书右仆射。吐蕃岁犯边，君牙劭耕讲战以为备，戎不能侵。又城陇州平戎川，号永信城。卒官，赠司空。</p>
            <p>　　初，布衣张汾者，无绍而干君牙，轩然坐客上。会吏擿簿书，以盗没宴钱五万，君牙怒其欺，汾不谢去，曰：&quot;吾在京师，闻邢君牙一时豪俊，今乃与设吏论钱，云何？&quot;君牙惭，遽释吏，引为上客，留月余，以五百缣为谢。其屈己好士类此。</p>
          </td>
        </tr>
      </table>
      <p>&nbsp;</p>
      <table width="460" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='168.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='170.htm'>下一页 </a></div>
                </td>
              </tr>
            </table>
            <p align=center>作者：[宋]欧阳修、宋祁 
            <hr width=90%>
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
          </td>
        </tr>
      </table>
      <p align="center" class="h">&nbsp; </p>
      </td>
  </tr>
  <tr> </tr>
</table>
<table width="776" border="0" cellspacing="0" cellpadding="0">
  <tr>
    <td>&nbsp;</td>
    <td width="476" height="20"><img src="bottom.gif" width="476" height="20"></td>
  </tr>
</table>
</body>
</html>
