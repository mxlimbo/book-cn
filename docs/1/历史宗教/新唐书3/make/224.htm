<html>
<head>
<title>列传第一百三十六  籓镇镇冀</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<table width="776" border="0" cellspacing="0" cellpadding="0">
  <tr> 
    <td rowspan="2" height="234" valign="top" width="139"><img src="left.gif" height="234" width="139"></td>
    <td rowspan="2" width="87" valign="top" align="right"><img src="middle.gif" width="87" height="234" usemap="#Map" border="0"><map name="Map"><area shape="rect" coords="4,7,83,27" href="223.htm"><area shape="rect" coords="3,87,83,107" href="content.htm"><area shape="rect" coords="5,166,80,189" href="225.htm"></map></td>
    <td rowspan="2" width="74" valign="top"><img src="right.gif" width="74" height="234"></td>
    <td rowspan="2" valign="top" width="476"> 
      <p><img src="up.gif" width="476" height="20"></p>
      <table width="460" cellspacing="0" cellpadding="0">
        <tr> 
          <td> 
            <p>&nbsp;</p>
            <p align="center" class="h">列传第一百三十六 籓镇镇冀</p>
          </td>
        </tr>
      </table>
      <br>
      <table width="460" border="0" cellspacing="0" cellpadding="0">
        <tr>
          <td>　　李宝臣字为辅，本范阳内属奚也。善骑射。范阳将张锁高畜为假子，故冒其姓，名忠志。为卢龙府果毅，常觇虏阴山，追骑及，射六人尽殪，乃还。为安禄山射生，从入朝，留为射生子弟，出入禁中。禄山反，遁归，更为禄山假子，使将骁骑十八人，劫太原尹杨光翙，挟以出，追兵万馀不敢逼。又督精甲军土门，以扼井陉。事安庆绪为恒州刺史。九节度师围相州也，忠志惧，归命于朝，肃宗即授故官，封密云郡公。史思明度河，忠志复叛，勒兵三万固守，贼将辛万宝屯恒州相掎角。思明死，忠志不肯事朝义，使裨将王武俊杀万宝，挈恒、赵、深、定、易五州以献。雍王东讨，开土门纳王师，助攻莫州。朝义平，擢礼部尚书，封赵国公，名其军曰成德，即拜节度使，赐铁券许不死，它赍与不赀，赐姓及名。于是遂有恒、定、易、赵、深、冀六州地，马五千，步卒五万，财用丰衍，益招来亡命，雄冠山东。与薛嵩、田承嗣、李正己、梁崇义相姻嫁，急热为表裹。先是天宝中，玄宗冶金自为象，州率置祠，更贼乱，悉毁以为赀，而恒独存，故见宠异，加赐实封。
            <p>　　始，宝臣与正己素为承嗣所易。其弟宝正，承嗣婿也，往依魏，与承嗣子维击球，马骇，触维死，承嗣怒，囚之，以告宝臣，宝臣谢教不谨，进杖，欲使示责，而承嗣遂鞭杀之，由是交恶。乃与正己共劾承嗣可讨状。代宗欲其自相图，则势离易制，即诏宝臣与硃滔及太原兵攻其北，正己与滑亳、河阳、江淮兵攻其南。师会枣强，椎牛飨军，宝臣厚赐士，而正己颇觳，军怨望，正己惧有变，即引去。惟滔、宝臣攻沧州，历年未下，击宗城，残之，斩二千级。承嗣弟廷琳方守贝州，遣高嵩岩将兵三千戍宗城，宝臣使张孝忠攻破之，斩嵩岩，逸所执将四十馀人。会王武俊执贼大将卢子期，遂降洺、瀛。当是时，河南诸将败田悦于陈留，正己取德州，欲颇穷讨。承嗣惧，乃甘言绐正己，正己止屯，诸军亦莫敢进。</p>
            <p>　　于是天子遣中人马希倩劳宝臣，宝臣归使者百缣，使者恚，抵诸道，宝臣顾左右愧甚。诸将已休，独武俊佩刀立所下，语之故。武俊计曰：&quot;赵兵有功尚尔，使贼平，天子幅纸召置京师，一匹夫耳。&quot;曰：&quot;奈何？&quot;对曰：&quot;养魏以为资，上策也。&quot;宝臣曰：&quot;赵、魏有衅，何从而可？&quot;对曰：&quot;势同患均，转寇雠为父子，咳唾间耳。硃滔屯沧州，请禽送魏，可以取信。&quot;宝臣然之。</p>
            <p>　　先是，承嗣知宝臣少长范阳，心常欲得之。乃勒石若谶者瘗之境，教望气者云有王气。宝臣掘得之，文曰：'二帝同功势万全，将田作伴入幽燕。&quot;&quot;帝&quot;谓宝臣与正己为二。而阴使客说曰：&quot;公与滔共攻沧，即有功，利归天子，公于何赖？诚能赦承嗣罪，请奉沧州入诸赵，愿取范阳以报。公以骑前驱，承嗣以步卒从，此万全势也。&quot;宝臣喜得沧州，又见语与谶会，遂阴交承嗣而图幽州，承嗣陈兵出次以自验。宝臣谬谓滔使曰：&quot;吾闻硃公貌若神，愿绘而观可乎？&quot;滔即图以示之。宝臣置图射堂，大会诸将，熟视曰：&quot;信神人也！&quot;密选精卒二千，夜驰三百里欲劫滔，戒曰：&quot;取彼貌如射堂者。&quot;时二军不相虞，忽闻变，滔大骇，战瓦桥，败，衣佗服得脱，禽类滔者以归承嗣。承嗣知衅成，还军入堡，使人谢宝臣曰：&quot;河内方有警，未暇从公。石谶，吾戏为耳！&quot;宝臣惭而还。俄进封陇西郡王，又拜同中书门下平章事。德宗立，拜司空。</p>
            <p>　　宝臣晚节尤猜忌，自顾子惟岳且暗弱，恐下不服，即杀骨鲠将辛忠义、卢俶、许崇俊、张南容、张彭老等二十馀人，籍入其赀，众乃携贰。宝臣既贮异志，引妖人作谶兆，为丹书、灵芝、硃草，斋别室，筑坛置银盘、金匜、玉，猥曰：&quot;内产甘露液神酒。&quot;刻玉印，告其下曰：&quot;天瑞自至。&quot;众莫敢辨者。妖人复言：&quot;当有玉印自天下，海内不战而定。&quot;宝臣大悦，厚赍金帛。既而畏事露且诛，诈曰：&quot;公饮甘露液，可与天神接。&quot;密置堇于液，宝臣已饮即瘖，三日死，年六十四。惟岳悉诛杀妖人，时建中二年也。遗表请以惟岳领军，诒书执政诿家事，归节于朝，诏赠太傅。</p>
            <p>　　惟岳少为行军司马、恒州刺史，宝臣死，军中推为留后，求袭父位，帝不许。趣护丧还京师，以张孝忠代之。田悦为请，不听。遂与悦、李正己谋拒命。府小史胡震、私人王他奴等专画反计。府属邵真泣曰：&quot;先公位将相，恩甚厚，而大夫违命缞绖中，愚固惑焉。魏近且与国，不可遽绝，绝之速祸，请厚礼遣其使，徐更图之；齐远而交疏，不如械使者送京师，且请致讨。上嘉大夫忠，所请宜许。&quot;惟岳寤，使真作奏。震与将吏议不可，惟岳又从之。其舅谷从政，豪俊士也，切谏不纳。</p>
            <p>　　于是张孝忠以易州归天子，天子诏硃滔与孝忠合兵讨惟岳，尽赦吏士，购惟岳首有赏。惟岳与滔战束鹿，大奔。遂围深州。明年正月，率兵万馀，使王武俊争束鹿，田悦亦遣孟祐来助。武俊以精兵先陷阵，师却。滔缋帛为狻猊，使壮士百人蒙以噪，趋惟岳军，马骇军乱，因大败，火其营去。于是深州日急，悦亦婴城矣。惟岳惧，召真议遣使诣河东马燧，令其弟惟简见帝，斩大将谢罪，以兵属郑诜，身朝京师。孟祐知其谋，走告悦，悦使扈岌来让曰：&quot;敝邑暴兵，本为君索命节，岂为叛逆耶？虽见破于马燧，而感激士大夫乘城拒守，以为后图。今君信邵真谗间，欲归悦之罪，以自湔荡，何负而然！不则遣祐还军，无遗王师禽。若能诛真以徇，请事公如初。&quot;惟岳懦不能决，毕华见曰：&quot;大夫与魏盟未久，魏虽被围，彼多蓄积，未可下。齐兵劲地广，裾带山河，所谓东秦险固之国，与相持维，足以抗天下。夫背义不详，轻虑生祸。且孟祐骁将，王武俊善战，前日逐滔，滔仅免，今合两将，破滔必矣。惟审图之！&quot;惟岳见深围未解，畏祐还，乃斩真以谢悦。明日复战，又大败。而康日知举赵州听命，惟岳益困，乃付牙将卫常宁兵五千，而俾王武俊骑八百攻日知。</p>
            <p>　　武俊才雄，素为惟岳忌，及师行，谓常宁曰：&quot;大夫信谗，吾朝不图晏，是行胜与否，吾不复入恒矣！将以身托定州张公，安能持颈就刀乎？&quot;常宁与副李献诚曰：&quot;君不闻诏书乎？斩大夫首以其官畀之。观大夫势终为滔灭，若倒戈还府，事实易图，有如不捷，张公可归也。&quot;武俊然之。惟岳使要藉官谢遵至武俊壁议事，武俊与谋，使内应。至期，启城门，武俊入，杀人廷中，无亢者。乃传令曰：&quot;大夫叛命，今且取之，敢拒者族！&quot;士不敢动。武俊使裨校任越牵惟岳出，缢之戟门下，并杀郑诜、他奴等数十人，使子士真传首京师。帝尽赦其府将士，给部中租役三年。</p>
            <p>　　真始事宝臣，掌文记，武俊表其忠，赠户部尚书。其息吕擢冀州长史。</p>
            <p>　　常宁在武俊时用事，为内史监，其后谋乱，诛。</p>
            <p>　　惟岳异母兄惟诚，尚儒术，谦裕，宝臣爱之，使决军事，以惟岳正嫡，固让不肯当。其妹妻李纳，故宝臣请惟诚复故姓，而仕诸郓，为纳营田副使，四为州刺史。</p>
            <p>　　初，惟岳叛，弟惟简以家僮票士百馀奉母郑奔京师，帝拘于客省。及出奉天，惟简将赴难，谋于郑，郑曰：&quot;尔父立功河朔，位宰相，身未尝至京师，兄死于人手。尔入朝，未识天子，不能效忠，吾不子汝矣！&quot;督其行曰：&quot;而能死王事，吾不朽矣！&quot;乃斩关出，道更七战，得及行在。帝见厚抚之，拜太子谕德，讨贼有功。帝徙山南，惟简以三十骑从，夜失道，驰至盩厔西，闻中人语，问天子所在，密语曰：&quot;上在此。&quot;帝见之流涕，执其手曰：&quot;尔有母，乃能从朕耶？&quot;对曰：&quot;臣誓以死！&quot;比明，北方有尘起，帝忧。惟简登高曰：&quot;浑瑊以骑来。&quot;瑊至，遂决趋兴元，惟简前导。及帝还，封武安郡王，号元从功臣，图形凌烟阁，赐铁券。宪宗时，为左金吾卫大将军，长史万国俊夺兴平民田，吏畏不敢治，至是诉于惟简，即日废国俊，以地与民。出为凤翔节度使，市耕牛佃具给农，岁增垦数十万亩。卒，年五十五，赠尚书右仆射。</p>
            <p>　　子元本，轻薄无行。长庆末，与薛浑私侍襄阳公主，事败，主幽禁中，元本以功臣子，贷死，流岭南。弟铢，好学多识，有儒者风。</p>
            <p>　　王武俊字元英，本出契丹怒皆部。父路俱，开元中，与饶乐府都督李诗等五千帐求袭冠带，入居蓟。武俊甫十五，善骑射，与张孝忠齐名，隶李宝臣帐下为裨将。宝应初，王师入井陉，武俊谓宝臣曰：&quot;以寡敌众，曲遇直，战则离，守则溃，锐师远斗，庸可御乎！&quot;宝臣遂以恒、定等五州自归，共平馀贼，武俊谋也。奏兼御史中丞，封维川郡王。其子士真，亦沈悍有断，宝臣倚爱，出入帐中，以女妻之。宝臣以疑杀许崇俊等，士真密结左右，故武俊免于难。</p>
            <p>　　惟岳拒命，或言武俊有他志，武俊知之，出入导从才一二，未尝接宾客。惟岳虽内疑，然见其屈损，又惜善斗，末忍杀。康日知以赵州降，惟岳谋伐之，皆曰：&quot;武俊故心膂，先君命之使佐大夫，而士真又大夫女弟婿，今事急，宜去猜嫌以任之，不然，尚谁使？&quot;乃遣与卫常宁将兵往。因谋执惟岳，而日知亦遣人邀说以祸福，武俊乃还兵，使人谓惟岳曰：&quot;大夫与齐、魏同恶，今魏兵已败，齐为赵州所限，幽州兵近在定，三军且救死。闻有诏召大夫，宜亟归。&quot;惟岳惶遽出，遂缢。即遣其属孟华奏天子。华辩对称旨，德宗擢为兵部郎中，授武俊检校秘书监兼御史大夫、恒冀观察使。</p>
            <p>　　是时，惟岳将杨政义以定降，杨荣国以深降，硃滔受而戍之。帝以定赐张孝忠，而日知为深赵观察使。武俊怨不得节度而失赵、定，滔亦怨失深州，二人相结。武俊即缚使者送滔，与之叛。帝闻，诏华谕解，不听。</p>
            <p>　　时马燧、李抱真、李芃、李晟讨田悦，悦方困，武俊、滔救之，屯连箧山。帝诏李怀光督神策兵助讨贼，军就舍，气锐甚，谓燧曰：&quot;奉诏毋养寇，及壁垒未成击之，可灭也。&quot;乃纵兵入滔壁，杀千馀人。悦军既屡北，不能阵。怀光缓辔观之，武俊乘其怠，使赵万敌等以二千骑横突，而滔军踵驰，王师乱，相蹈藉死，尸梗河为不流。怀光还走壁。武俊夜决河注王莽渠，断燧饷路。燧计穷，而与滔素姻家，乃遣使谩谢滔曰：&quot;老夫不自量，与诸君遇。王大夫善战，天下无前，吾固宜败，幸公图之，使老夫得还河东，诸将亦罢兵，吾为言天子，以河北地付公。&quot;滔亦阴忌武俊胜且不制，即谓武俊曰：&quot;王师既败，马公卑约如此，不宜迫人以险。&quot;答曰：&quot;燧等皆国名臣，连兵十万，一战而北，贻羞国家，不知何面目见天子耶？彼行不五十里，必反拒我。&quot;滔固许之。燧至魏县，坚壁自固，师复振。滔惭谢，嫌隙始构矣。武俊使张钟葵攻赵州，日知斩其首以闻。于是武俊与田悦等擅相王。武俊国号赵，以恒为真定府，命士真留守兼元帅；以毕华、郑儒为左右内史，王士良司刑，王佑司文，士清司武，并为尚书；士则司文侍郎，宋端给事中，王洽内史舍人，张士清执宪大夫，卫常宁内史监，皇甫祝尚书右仆射，馀以次封拜。</p>
            <p>　　建中四年，抱真使客贾林诈降武俊，既见，曰：&quot;吾来传诏，非降也。&quot;武俊色动，林曰：&quot;天子知大夫登坛建国抚膺顾左右曰：'我本忠义，天子不省，故至是。'今诸军数表大夫至诚，上见表动色曰：'朕前误无及矣。朋友失意尚可谢，朕四海主，毫芒过失，返不得自新耶！'今大夫亲断逆首，而宰相阇于事宜，国家与大夫乌有细故哉？硃滔以利相动，公何取焉？诚能与昭义同心，旷然改图，上不失君臣之义，下以为子孙计。&quot;武俊曰：&quot;仆虏人也，尚知抚百姓，天子固不务杀人以安天下。今山东连兵比战，骨尽暴野，虽胜尚谁与居？今不惮归国，业与诸军盟，虏性朴强，不欲曲在我，天子若能以恩荡刷之，我首倡归命，有不从者，奉辞伐之，河北不五十日可定。&quot;会帝出奉天，抱真将还泽潞，悦说武俊、滔踵袭之。林曰：&quot;夫退军，前辎重，后锐师，人心固壹，不可图也。使战胜得地，利归于魏，不幸丧师，赵受其灾。今沧、赵乃故地，故不取之？&quot;武俊遂引而北，林复激之曰：&quot;公异邦豪英，不应谋中夏。燕、魏幽险，彼王室强则须公之援，削则己欲并吞。且河北惟有赵、魏、燕耳，滔乃称冀，心图公冀州矣。使滔能制山东，大夫当臣事之，否则见攻。能臣滔乎？&quot;武俊投袂曰：&quot;二百年天子犹不能事，安能臣竖子耶！&quot;乃定计通好抱真，而约马燧盟。</p>
            <p>　　兴元元年赦天下，武俊大集其军，黜伪号。诏国子祭酒董晋与中人宣慰，拜检校工部尚书、恒冀深赵节度使，又加检校司空、同中书门下平章事，兼幽州卢龙节度使、琅邪郡王。</p>
            <p>　　是时，滔悉幽、蓟兵与回纥围贝州，将绝白马津，南趋洛，李怀光据河中，李希烈陷汴，南略江淮，李纳方叛，唯李晟军渭上。羽书调发天下十之三，人心惴恐。及田绪杀悦，林复说武俊曰：&quot;滔素欲得魏博，会悦死，魏人气闉，公不救，魏且下。滔益甲数万，张孝忠将北面事滔，三道连衡，济以回纥，长驱而南，昭义军必保山西，则河朔举入滔矣。今魏尚完，孝忠未附，公与昭义合兵破之，声振关中，京邑可坐复，天子反正，不朽之业，谁与公参！&quot;武俊大喜，与抱真相闻，自将屯南宫，抱真屯经城，两军相距十里而舍。武俊潜会抱真于军，陈说忼慨，抱真亦倾意结纳，约为兄弟，遂俱东壁贝州，距城三十里止。滔欲迎战，武俊戒士饱食曰：&quot;军未合，毋妄动！&quot;遣赵琳、赵万敌兵五百蔽林以待。滔使票将马寔、卢南史阵而西，李少成引回纥翼之。日中兵接，武俊与子士清引精骑望少成军，抱真次之，滔驰骑二百出武俊东南，乘高鼓噪。武俊使步兵决战，而自以骑当回纥，勒兵避其锐。回纥马怒突而过，未及返，武俊急击，琳等兵亦出，回纥惊，中断，遂先奔。初，滔兵蹙武俊军，不能伤，回纥既却，即欲引还，因嚣不能止，军大奔，滔走还壁。武俊中流矢，谓抱真曰：&quot;士少衰，盍以骑济师，巢穴可覆也。&quot;抱真使来希皓率劲骑薄滔营，卢玄真乘其后，滔惧，引众去，希皓迫之，武俊邀于隘，滔大败，免者八千人。会夜，各按屯，武俊营滔东北，抱真营西北。滔知不支，夜半焚车粮，遁归幽州，火如昼，师大噪，其声殷地。抱真以山东蝗，食少，归于潞，武俊亦还。</p>
            <p>　　会有诏复滔官爵，武俊上还幽州卢龙节度。又诏以恒州为大都督府，即授武俊长史，赐德、棣二州，以士真为观察使、清河郡王。天子至自梁，遇武俊益厚，子弟虽襁褓，悉官之。俄进检校太尉兼中书令，得建庙京师，有司供拟。</p>
            <p>　　武俊善射，尝与宾客猎，一日射鸡兔九十五，观者骇伏。贞元十七年死，年六十七。群臣奉慰天子，如浑瑊故事，赠太师。有司谥威烈，帝更为忠烈。士真袭位。</p>
            <p>　　士真，其长子也。少佐父立功，更患难。既得节度，息兵善守，虽擅置吏，私赋入，而岁贡数十万缗，比燕、魏为恭。元和初，即拜同中书门下平章事。四年死，赠司徒，谥曰景襄。军中推其子承宗为留后。</p>
            <p>　　始，河北三镇自置副大使，常处嫡长，故承宗以御史大夫为之。及总留事，宪宗久不报，伺其变。承宗数上疏自言。帝闻刘济、田季安俱大病，议更建节度。翰林学士李绛曰：&quot;镇州世相继，人所狃习，惟拒命则讨之。且诸道之赏馈百万士，又燕、魏、淄青，势同必合。方江、淮水潦，财力刓困，宜即诏承宗嗣领。季安等虽病，徐图所宜。定四方有天时，不可速也。&quot;帝然之，欲析镇分建节度，使承宗岁输赋如李师道。绛曰：&quot;假令承宗奉诏，诸道以割地同怨，是官爵虚出而无当也。不如令使者谕之，无出上意。&quot;帝乃诏京兆尹裴武慰抚，承宗奉诏恭甚，请上德、棣二州，遂以检校工部尚书嗣领节度，而以德州刺史薛昌朝为保信军节度使，统德、棣。</p>
            <p>　　昌朝，嵩子也，与承宗故姻家，帝因欲离其亲将，故命之。诏未至，承宗驰骑劫而归，囚之。诏更用棣州刺史田涣为二州团练守捉使，遣中人传诏令归昌朝，承宗拒命，帝怒，诏削官爵，遣中人吐突承璀将左右神策，率河中、河阳、浙西、宣歙兵讨之。赵万敌者，故武俊将，以健斗闻，士真时入朝，上言讨之必捷，令与承璀偕。有诏：&quot;武俊忠节茂著，其以实封赐子士则，毋毁坟墓。&quot;</p>
            <p>　　承璀至军，无威略，师不振。神策大将郦定进号骁将，以禽刘辟功，王阳山郡，至是战北，驰而偾，赵人曰：&quot;郦王也&quot;，害之，师气益折。及吴少诚死，李绛奏：&quot;蔡无四邻援，攻讨势易，不如赦承宗，专事淮西。&quot;帝不听。昭义节度使卢从史市承宗，外自固，内实与之。太常卿权德舆谏曰：&quot;神策兵市井屠贩，不更战阵，恐因劳惮远，溃为盗贼。恒冀骑壮兵多，攻之必引时月，西戎乘间，则禁卫不可顿虚。山东，疥癣也；京师，心腹也。不可不深念。且师出半年，费缗钱五百万。方夏甚暑水潦，疾疫且降，诚虑有溃桡之变。&quot;又言：&quot;山东诸侯，皆以息自副，人心不远，谁肯为陛下尽力者。又卢从史倚寇为援，訹承璀邀宠利，宜召行营善将，令倍驿驰，度至半道，授以泽潞，而徙从史它镇，破其奸图，然后赦承宗，众情必服。&quot;帝未许。</p>
            <p>　　五年，河东军拔其一屯，张茂昭破之木刀沟；帝患从史诈，卒以计缚送京师；刘济又拔安平。承宗惧，遣其属崔遂上书谢罪，且言：&quot;往年纳地，迫三军不得专，而为卢从史卖以求利，愿请吏入赋得自新。&quot;是时宿师久无功，饷不属，帝忧之。而淄青、卢龙数表请赦，乃诏浣雪，尽以故地畀之，罢诸道兵。昌朝归京师，授右武卫将军。承宗见兵薄境，已而罢，归罪从史，得不诘，自谓计得，謷然无顾惮。</p>
            <p>　　七年，军库火，器铠殆尽，杀守吏百馀人，不自安。及吴元济反，承宗与李师道上书请宥，教其将尹少卿为蔡游说，见宰相语不逊，武元衡怒，叱遣之。承宗怨甚，与师道谋，遣恶少年数十曹伏河阴，乘昏射吏，吏奔溃，因火漕院，人趣火所，斗死者十馀辈，县大发民捕盗，亡去不获，凡败钱三十万缗、粟数万斛。未几，张晏等贼宰相元衡，京师大索，天子为旰食。承宗尝疏元衡过咎，留中。至是帝出表示群臣大议，咸请声其罪伐之。诏乃绝承宗朝贡，窜其弟承系、承迪、承荣于远方，以博野、乐寿故范阳地，命归刘总。而所遣盗处处窃发，断建陵门戟，燔献陵寝宫，伏甲欲反洛阳，不克。承宗数出兵掠邻鄙，田弘正上言承宗宜诛，帝使率师压境。承宗揣诏旨兵不即进，即肆剽沧、景、易、定间，人苦之。</p>
            <p>　　十一年，诏削爵，以实封赐土平，使奉武俊后。令河东、义武、卢龙、横海、魏博、昭义六节度兵进讨，大抵数十万，环地数千里，以分其势。然营屯离置，主约不得一，故士观望，独昭义郗士美薄贼境，贼不敢犯。始，承宗不能叶诸父，皆奔京师。士则为神策大将军，闻其叛，请占数京兆，裴度请用为邢州刺史，使隶昭义，以倾赵人。有王怡者，武俊从子，为承宗守南宫，士则招之，约归命，谋泄遇害；子元伯奔还，擢监察御史，诏赠怡尚书左仆射。</p>
            <p>　　明年元济平，承宗大恐，使牙将石泛奉二子至魏博，因田弘正求入侍，且请归德、棣二州，入租赋，待天子署吏。弘正遣知感、知信诣阙下请命。前此，帝使尚书右丞崔从赐诏书许自新，承宗素服待罪。及是乃诏复官爵，以华州刺史郑权为横海节度使，统德、棣、沧、景等州，复承宗实封户三百，以所部饥，赐帛万匹。李师道平，奉法益谨，表所领州录事、参军、判司、县主簿、令，皆丐王官。</p>
            <p>　　十五年死，赠侍中。军中推其弟承元为留后。承元不敢世于镇，诏用为义成军节度使，事见本传。</p>
            <p>　　王廷凑，本回纥阿布思之族，隶安东都护府。曾祖五哥之，为李宝臣帐下，骁果善斗，王武俊养为子，故冒姓王，世为裨将。</p>
            <p>　　廷凑生骈胁，沈鸷少言，喜读《鬼谷》、兵家诸书。王承宗时，为兵马使。田弘正至镇州，诏以度支缗钱百万劳军，不时致，廷凑暴其稽以观众心，众果怨，由是害弘正，自称留后，胁监军表请节。又取冀州，杀刺史王进岌。穆宗怒，以弘正子布为魏博节度使，率军进讨，仍敕横海、昭义、河东、义武军并力。于是大将王位等谋执廷凑，不克，死者三千馀人。会硃克融囚张弘靖，以幽州乱，乃合从拒王师。</p>
            <p>　　有诏议攻讨先后，剑南东川节度使王涯以为&quot;范阳乱非宿谋，可先事镇州，又有魏博之怨，济以晋阳、沧德，掎角而进。夫用兵若斗然，先扼喉领。今瀛莫、易定实贼咽喉，宜屯重兵，俾死生不得相闻，间谍不入，此莫胜之策。&quot;帝乃诏义武节度使陈楚闭境，督诸军三道攻。而沧德乌重胤最宿将，当一面。裴度以河东节度使兼幽、镇招抚使，屯承天军。重胤知时不可，案兵未肯前，帝浮于听受，锐克伐，更以深冀行营节度使杜叔良代之。叔良素结中人，入见帝，大言曰：&quot;贼不足破！&quot;会度逐廷凑兵于会星，又入元氏，焚壁二十二。叔良率诸道兵救深州，战博野，大奔，失所持节，以身免，贬归州刺史。叔良者，将家子，本以附会至灵武节度使，坐不职罢，复阶贵近，帅沧景。廷凑知其怯，故先犯之，师由是败。</p>
            <p>　　当是时，帝赐赉无艺，府帑空，既集诸道兵，调发火驰，民不堪其劳。仰度支者大抵兵十五万，有司惧不给，置南北供军院。既薄贼鄙，饷道梗棘，樵苏不继，兵番休取刍蒸。廷凑乘间夺转运车六百乘，食愈困，至所须衣帛，未半道，诸军强取之，有司弗能制。其县师深入者，不得衣食。又监军宦人，悉取精票士自随，疲琐者备行阵，战辄溃。二贼众不过万馀，王师统制不一，讫无功。宰相不知兵，为异议摇訹，裁报乖戾，深州围益急。</p>
            <p>　　明年，魏牙将史宪诚叛，田布众溃于南宫。帝不得已，乃赦廷凑，检校右散骑常侍、成德军节度使。会牛元翼出奔，廷凑遂取深州，诏兵部侍郎韩愈慰其军。</p>
            <p>　　廷凑既原，则稍挺，与克融、宪诚深相结，为辅车援。沧州李全略死，子同捷求袭，文宗不许，更授兗海节度使。同捷逆命，乃以珍币子女厚结廷凑，帝虞其变，故授检校司徒。及幽、魏、徐、兗兵讨同捷，廷凑桡魏北鄙以牵制之，而馈沧景鹾粮，囚邻道使者不遣。帝怒，诏绝其输贡。于是易定、柳公济战新乐，斩首三千级。昭义刘从谏战临城，败之，引漳注深、冀。有诏：&quot;同捷乱，廷凑同恶，宜削官爵，诸道以兵进讨，有能斩廷凑者，赐钱二万缗，优畀之官；以州镇降者，等差为比。&quot;公济再战行唐，皆克，焚栅十五。廷凑射蜡书求救于幽州，行营李载义获之；又纳魏叛将丌志沼。会同捷平，廷凑稍畏，表上景州，而弓高、乐陵、长河三县固守，复上书谢。帝方厌兵，赦之，悉复官爵，还所上州。久之，进兼太子太傅、太原郡公。</p>
            <p>　　镇冀自惟岳以来，拒天子命，然重邻好，畏法，稍屈则祈自新。至廷凑凑资凶悖，肆毒甘乱，不臣不仁，虽夷狄不若也。大和八年死，赠太尉。军中以元逵请命，帝听袭节度。</p>
            <p>　　元逵，其次子也。识礼法，岁时贡献如职。帝悦，诏尚绛王悟女寿安公主。元逵遣人纳聘阙下，进千盘食、良马、主妆泽奁具、奴婢，议者嘉其恭。其后刘稹叛，武宗诏元逵为北面招讨使。诏下，即日师引道，拔宣务壁，破援军尧山，攻邢州降之，累迁检校司徒、同中书门下平章事。稹平，加兼太子太师，封太原郡公，食实封户二百，进至兼太傅。大中八年死，年四十三，赠太师，谥曰忠。</p>
            <p>　　子绍鼎袭，字嗣先，累擢检校尚书左仆射。其为人淫湎自放，性暴，厚裒敛，升楼弹射路人以为乐。众忿其虐，欲逐之。会病死，赠司空。</p>
            <p>　　子幼未能事，宣宗以元逵次子绍懿为留后以嗣，俄为节度使，累封太原县伯，加检校司空。政简易，咸通七年死，赠司徒。以绍鼎子景崇嗣。初，绍懿病笃，召景崇曰：&quot;先君以政属我，须尔长，将授之。今疾甚，尔虽少，勉总军务，礼籓邻，奉朝廷，则家业不坠矣。&quot;监军上状，懿宗悦，擢景崇为留后，寻进节度使。</p>
            <p>　　景崇，字孟安，以公主嫡孙，尤被宠。庞勋反，景崇遣兵会王师平贼，进检校尚书右仆射。主薨，谥曰章惠，景崇居丧如礼。母张卒，号慕羸忄叕，当时称之。以政委宾佐，检戒亲属不得与。尝欲引母昆弟为牙将，其佐张位曰：&quot;军中用人，有劳有能，若私其人，厚畀田宅禄食可也，何必以官。&quot;景崇谢。进同中书门下平章事、检校太尉兼中书令，封赵国公。乾符五年，进王常山。</p>
            <p>　　黄巢反，帝西狩，伪使赍诏至，景崇斩以徇，因发兵驰檄诸道，合定州处存连师西入关，问行在，贡输相踵。每语及宗庙园陵，辄流涕。</p>
            <p>　　蔚州刺史苏祐为沙陀所攻，乞师于幽州，屯美女谷，兵不利。祐将出奔，会诏徙濮州刺史，拥兵之官，道于镇，景崇馆于灵寿，肆其下剽夺，景崇杀之。</p>
            <p>　　嗣节度凡十四年，十三迁至检校太傅。中和三年死，年三十七，赠太傅，谥曰忠穆。子镕。</p>
            <p>　　镕年十岁，军中推为留后，授检校工部尚书。李克用、杨复光攻黄巢，镕凡再馈粟以济师。僖宗还自蜀，献马牛戎械万计。</p>
            <p>　　于是克用方击孟方立于邢州，镕归刍粮。邢州平，克用遂谋山东，屯常山西，引轻骑涉滹沱谍军，会大澍，平地水出，镕兵奄至，克用匿林中以免。是时，幽州李匡威亦谋取易、定分其地。王处存方厚事克用，克用宠将李存孝已拔邢，则略镕南鄙，别将李存信等出井陉会之。镕侵尧山，存孝击败之，遂至深、越。镕求救于匡威。存孝方攻临城等数县，闻匡威屯鄗，引师去。存信素忌存孝，妄曰&quot;无击贼意。&quot;克用信之。存孝，飞狐人，所谓安敬思者，善骑射，攻葛从周，败张浚、韩建，数有奇功。至是惧谗，挈邢州归硃全忠，并结镕为助。天子诏出镇、幽、魏兵援之。景福元年，克用假道于镕，以讨存孝，镕不答，乃与处存连兵侵镕，拔坚固镇，攻新市。镕禽克用将薛万金。匡威以兵三万救镕。克用自攻常山，度滹沱。镕引骑十万夜济礠水，袭败之，斩二万级，夺铠器三百乘，克用退壁栾城。天子有诏和解三镇，克用还，然未得志，故复伐镕。匡威以五千骑败克用于元氏，镕具牛酒会匡威槁城，饷金二十万以谢。</p>
            <p>　　俄而匡威为弟匡筹所逐，镕德其助己，迎而馆之。匡威亲忌日，镕往吊，伏起，杀其府属杨洽及亲吏淡从，有甲者牵镕袖。匡威曰：&quot;与我四州，可不死！&quot;镕许之。将镕入牙城，镇军噪而阖左门，坎垣出战。会大雨风，木拔瓦飞。兵相接，有屠者墨君和袒而薄贼，众披靡，乃挟镕逾城入。既免，赏千金，与第一区，约宥十死。匡威走东园，兵围之，与从事李抱贞俱死。明日，镕以礼敛匡威，素服哭诸廷，遣使告匡筹。匡筹怒，移书诘兄所以死状，表天子请讨镕，诏止之。又诏硃全忠平幽、镇怨。</p>
            <p>　　克用闻匡威死，自率兵傅城下。镕大惊，纳缣二十万，乃退。匡筹攻乐寿、武强，克用出缚马关，败镇兵于平山，因进攻镕外垒。镕内失幽州助，因乞盟，进币五十万，归粮二十万，请出兵助讨存孝，乃得解。</p>
            <p>　　克用屯栾城，存信屯琉璃陂，为邢人夜袭其营，存信军乱，不克追。克用进薄邢，环城为沟堞，欲示久围者；城中兵数出，沟垒不可成。裨将袁奉韬绐存孝曰：&quot;君所畏唯王耳，王欲沟堞成则西归，公何不听之？&quot;存孝兵不出，垒成，攻益急，城中食尽。存孝登城哭曰：&quot;我误计，使我生见王，死不恨！&quot;克用遣家妪招之，存孝出，泥首言为存信诬构，克用曰：&quot;尔与镕书，骂我多矣！&quot;轩而尸于市。</p>
            <p>　　光化中，全忠讨幽州刘仁恭，镕遣兵屯蓚城，俄而仁恭败，击其归，得十八。全忠既取邢、洺、礠，又得潞，因图河东。使罗绍威讽镕绝太原，共尊全忠。镕猗违，全忠不悦。会克用将李嗣昭攻洺州，全忠自将击走之，得镕与嗣昭书，全忠怒，引军攻镕，次元氏。镕谓其属曰：&quot;国危矣，奈何？&quot;周式请见全忠，可以口舌罢也，许之。全忠迎折曰：&quot;尔公朋附太原，今无赦矣！&quot;即出书示式曰：&quot;嗣昭在者，宜速遣。&quot;式曰：&quot;王公所与和者，息人锋镝间耳。况继奉天子诏和解，能无一番纸坠北路乎？太原与赵本无恩，嗣昭庸肯入耶？公为唐桓、文，方以仁义成霸业，宁困人于险耶？&quot;全忠喜，把式袂曰：&quot;吾特戏耳！&quot;延入帐中，议脩好。镕以币二十万赂师，遣子昭祚质仕全忠府，全忠因妻之。镕判官张泽谋曰：&quot;失火之家，不可恃远救。今定密迩，与太原亲，宜使全忠图之。&quot;镕遣式使全忠，全忠乃取定州，王郜遂奔太原。</p>
            <p>　　镕母何，有妇德，训镕严。至母亡，镕始黩货财，姬侍千人，仪服僭上。又以房山有西王母祠，数游览，妄求长年事，逾月不还。</p>
            <p>　　始廷凑贱微时，鄴有道士为卜，得《乾之坤》，曰：&quot;君将有土。&quot;及得镇，迎事甚谨。复问寿几何？子孙几何？&quot;答曰：&quot;公三十年后，当有二王。&quot;已而廷凑立十三年死，盖廋文也，景崇、镕皆王。廷凑尝使至河阳，醉寝于路，有过其所者视之曰：&quot;非常人也！&quot;从者以告廷凑，驰及之，问其故，曰：&quot;吾见君鼻之息，左若龙，右若虎，子孙当王百年。家有大树，覆及堂，公兴矣，&quot;及害弘正，而树适庇寝。自廷凑讫镕，凡百年。</p>
            <p>　　赞曰：硃滔、王武俊南面称王，地联交昵。及泚僭天子，滔将应之，当时危矣。贾林以一语寤武俊，轧兵相仇，折幽、蓟之锐，泚失其朋，不出孤城，终底覆夷，用林之功，赏不及身，德宗为不明哉！</p>
          </td>
        </tr>
      </table>
      <p>&nbsp;</p>
      <table width="460" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='223.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='225.htm'>下一页 </a></div>
                </td>
              </tr>
            </table>
            <p align=center>作者：[宋]欧阳修、宋祁 
            <hr width=90%>
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
          </td>
        </tr>
      </table>
      <p align="center" class="h">&nbsp; </p>
      </td>
  </tr>
  <tr> </tr>
</table>
<table width="776" border="0" cellspacing="0" cellpadding="0">
  <tr>
    <td>&nbsp;</td>
    <td width="476" height="20"><img src="bottom.gif" width="476" height="20"></td>
  </tr>
</table>
</body>
</html>
