<html>
<head>
<title>列传第一百一十  郑二王韦张</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<table width="776" border="0" cellspacing="0" cellpadding="0">
  <tr> 
    <td rowspan="2" height="234" valign="top" width="139"><img src="left.gif" height="234" width="139"></td>
    <td rowspan="2" width="87" valign="top" align="right"><img src="middle.gif" width="87" height="234" usemap="#Map" border="0"><map name="Map"><area shape="rect" coords="4,7,83,27" href="197.htm"><area shape="rect" coords="3,87,83,107" href="content.htm"><area shape="rect" coords="5,166,80,189" href="199.htm"></map></td>
    <td rowspan="2" width="74" valign="top"><img src="right.gif" width="74" height="234"></td>
    <td rowspan="2" valign="top" width="476"> 
      <p><img src="up.gif" width="476" height="20"></p>
      <table width="460" cellspacing="0" cellpadding="0">
        <tr> 
          <td height="60"> 
            <p>&nbsp;</p>
            <p align="center" class="h">列传第一百一十 郑二王韦张</p>
          </td>
        </tr>
      </table>
      <br>
      <table width="460" border="0" cellspacing="0" cellpadding="0">
        <tr>
          <td>　　郑畋，字台文，系出荥阳。父亚，字子佐。爽迈有文，举进士、贤良方正、书判拔萃，三中其科。李德裕为翰林学士，高其才，及守浙西，辟署幕府。擢监察御史，李回任中丞，荐为刑部郎中知杂事，拜给事中。德裕罢宰相，出为桂管观察使，坐吴湘狱不能直冤，贬循州刺史，死于官。
            <p>　　畋举进士，时年甚少，有司上第籍，武宗疑，索所试自省，乃可。奏为宣武推官，以书判拔萃擢渭南尉。父丧免。宣宗时，白敏中、令狐綯继当国，皆怨德裕，其宾客并废斥，故畋不调几十年，外更帅镇幕府。綯去位，始为虞部员外郎。右丞郑薰诬畋罪，不可任郎官，出之。久乃入为刑部员外郎。刘瞻为宰相，荐授户部郎中，入翰林为学士，俄知制诰。会讨徐州贼庞勋，书诏纷委，畋思不淹晷，成文粲然，无不切机要，当时推之。勋平，以户部侍郎进学士承旨。瞻以谏迕懿宗，赐罢，畋草制书多褒言，韦保衡等怨之，以为附下罔上，贬梧州刺史。僖宗立，内徙郴、绛二州，以右散骑常侍召还。故事，两省转对延英，独常侍不与。畋建言宜备顾问，诏可，遂著于令。以兵部侍郎进同中书门下平章事。故时，宰相驺哄联数坊，呵止行人。畋敕导者止百步，禁百官仆史不得擅至宰相府。交、广、邕南兵，旧取岭北五道米往饷之，船多败没。畋请以岭南盐铁委广州节度使韦荷，岁煮海取盐直四十万缗，市虔、吉米以赡安南，罢荆、洪等漕役，军食遂饶。后以王师甫为岭南供军副使，师甫请兼总兵，而岁加献钱二十万缗。畋曰：&quot;荷且有功，而师甫以利啖朝廷，谋夺其兵，不可。&quot;罢之。再迁门下侍郎，封荥阳郡侯。以星变求去位，不许。</p>
            <p>　　乾符六年，黄巢势浸盛，据安南，腾书求天平节度使。帝令群臣议，咸请假节以纾难。畋欲因授岭南节度使，而卢携方倚高骈，使立功，乃曰：&quot;骈才略无双，淮南天下劲兵，又诸道之师方至，蕞尔贼，奈何舍之，令四方解体邪？&quot;畋曰：&quot;不然。巢之乱本于饥，其众以利合，故能兴江、淮，根蔓天下。国家久平，士忘战，所在闭垒不敢出。如以恩释罪，使及岁丰，其下思归，众一离，巢即机上肉耳，法谓不战而屈人兵也。今不伐以谋，而怖以兵，恐天下忧未艾也。&quot;仆射于琮言：&quot;南海以宝产富天下，如与贼，国藏竭矣。&quot;天子内亦属骈，乃然携议。畋曰：&quot;安危属吾等，而公倚淮南用兵，吾不知所税驾。&quot;会骈奏：&quot;南蛮方强，请如西戎，以公主下嫁。&quot;携又议从之。畋以为损国威灵，不可，即抗论，至相诟嫚。携怒，拂衣去，裾衊于砚，因抵之。帝以大臣争口语，无以示百官，乃俱罢，以畋为太子宾客，分司东都。俄召拜吏部尚书。</p>
            <p>　　明年，为凤翔陇西节度使，募锐兵五百，号&quot;疾雷将&quot;；境中盗不敢发，发辄得。会巢陷东都，遣兵戍京师，以家财劳行，妻自纟任戎衣给战士。帝出梁、洋，畋上谒斜谷，泣曰：&quot;将相误国，臣请死以惩无状。&quot;帝劳遣之，且曰：&quot;公谨扼贼冲，无令得西向。&quot;畋曰：&quot;方艰虞时，事有机急，不可中覆，请便宜从事，臣当以死报国。&quot;帝曰：&quot;利社稷，无不可。&quot;畋还，搜士卒，缮器械，浚城隍，使于梁者道相属。俄而贼使至，诸将皆欲附贼，畋开谕不可，即悉出金帛，请得脱身去，复不听。而使以伪赦令示军中乃去。明日，诏使至，畋召监军袁敬柔以逆顺晓诸将，乃听命，刺血以盟。畋遣子凝绩从帝，有诏进同中书门下平章事。贼将又至，畋斩于军，余党数百人皆捕诛之。迁检校尚书右仆射、西面行营都统。军中承制除拜。乃以前灵武节度使唐弘夫为行军司马。</p>
            <p>　　中和元年，贼将王璠率众三万来攻，畋使弘夫设伏以待。璠内轻畋儒柔，纵步骑鼓而前，畋以锐卒数千当贼，疏阵而多旗帜，乘高伐鼓，贼不测众寡，阵未整，伏发，众皆嚣。日暮，军四合，鏖战龙尾坡，杀贼二万级，积尸数十里，多获铠仗，璠遁去，禽璠子斩之，威动京师。时诸镇兵在寰内尚数万，无所归，畋招来之，厚加慰结。乃与泾原程宗楚、秦州仇公遇、鄜延李孝恭、夏州拓拔思恭约盟，传檄天下。时王命不出剑门，四方谓王室微，不能复兴；及畋檄至，远近咸耸，各治兵思立功，奔问行在。巢大惧，不敢西谋。当此时，微畋，天子几殆。帝闻捷曰：&quot;朕知畋不尽，儒者之勇乃尔！&quot;</p>
            <p>　　弘夫取咸阳，以桴济兵渭水。贼伏甲伪走，弘夫与宗楚乘胜入都门，为贼所覆。畋数敕无轻进，二人不听，果败。以鄜、夏兵屯东渭桥。再进司空、兼门下侍郎、京城四面行营都统，赐御袍犀带。拜而不贺。</p>
            <p>　　行军司马李昌言者屯兴平，遣麾下求为南面都统，辄引兵趋府。畋不意见袭，登城好语曰：&quot;吾方入朝，公能戢兵爱人，为国灭贼乎？能，则守此矣。&quot;遂委军去。昌言自为留后，卫畋出境。既半道，内惭负，即辞疾。诏授太子少傅，分司东都，便医于兴元。</p>
            <p>　　明年，召至行在，以王鐸将兵，复拜畋司空、门下侍郎、平章事，军务一以咨决。兴州戍将孙鄴坐赃抵死，畋奏言：&quot;方关辅失守，鄴护褒斜有功，请免死。陈秋儿保嵯峨山拒贼，农不废耕，请以检校散骑常侍隶奉天军。&quot;制皆可。旧制，使府校书郎以上，满三岁迁；监察御史里行至大夫、常侍，满三十月迁。虽节度兼宰相，亦不敢越。自军兴，有岁内数迁者，畋以为不可，请：&quot;行营节度，繇里行至大夫，许满二十月迁；校书郎以上，满二岁乃奏。非军兴者如故事。&quot;从之。</p>
            <p>　　时田令孜恃权有所干请，畋不应。陈敬瑄欲以官品居宰相上，畋曰：&quot;外宰相安得论品乎？&quot;卒不肯处其下。令孜、敬瑄内常衔之。贼平，帝将还，而李昌言自以袭畋而夺之镇，今畋当国，内不喜，故三人相结，而遣客上畋过咎。帝得其情，不许。畋乃引疾去位，入见帝曰：&quot;乘舆东还，繇大散关幸凤翔，供张顿峙，一委昌言，乃可安。臣若以宰相从，彼且猜阻，非所以靖反侧也。请以散官养疾。或群臣有疑，愿出臣章示之，使知天子于臣无纤芥者。&quot;帝以其诚，乃授检校司徒、太子太保，罢政事。以凝绩为壁州刺史，留养。徙龙州，卒，年六十三，赠太尉。后帝思畋忠力，又赠太傅。凝绩数岁亦卒。始，李茂贞以博野裨将戍奉天，畋召隶麾下，委以游逻，厚礼之。茂贞感其饰擢，及畋还葬郑，表为请谥曰文昭。天复初，与李思恭配飨僖宗庙廷，又赠宗楚、弘夫官。</p>
            <p>　　畋为人仁恕，姿采如峙玉。凡与布衣交，至贵无少易。郑縠者，薰子也。方畋秉政，擢为给事中，至侍郎。其损怨类如此。巢之难，先诸军破贼，虽功不终，而还相天子，坐筹帷幄，终能复国云。</p>
            <p>　　王鐸，字昭范。宰相播昆弟子也。会昌初，擢进士第，累迁右补阙、集贤殿直学士。白敏中辟署西川幕府。咸通后，仕浸显，历中书舍人、礼部侍郎。所取多才实士，为世称挹。拜御史中丞，以户部侍郎判度支。十二年，繇礼部尚书进同中书门下平章事，加门下侍郎、尚书左仆射，超拜司徒。韦保衡缘恩幸辅政，始由鐸得进士，故谨事之。虽窃政权，将大斥不附者，病鐸持其事，不得肆，搢绅赖焉。鐸亦上疏祈解，乃以检校左仆射出为宣武节度使。</p>
            <p>　　僖宗初，以左仆射召。始，鐸当国，练制度，智虑周密，时论推允。会河南盗起，天下跂鐸入辅，又郑畋数言其贤，复拜门下侍郎、平章事。乾符六年，贼破江陵，宋威无功，诸将观望不进，天下大震。朝廷议置统帅，鐸因请自率诸将督群盗。帝即以鐸为侍中、荆南节度使、诸道行营都统，封晋国公。绥纳流冗，益募军，完器铠，武备张设。李系者，西平王晟诸孙。敏辩善言兵，然中无有。鐸信之，举为将，分精兵使守湖南。俄而贼舍广州，鼓而北，系望风未战辄溃，鐸退营襄阳。于是以高骈代之，贬太子宾客，分司东都。</p>
            <p>　　未几，召拜太子少师，从天子入蜀，拜司徒、门下侍郎、平章事，加侍中。复以太子太保平章事。是时，诛讨大计悉属骈，骈内幸多难，数偃蹇，而外逗挠。鐸感慨王室，每入对，必噫呜流涕，固请行。时中和二年也。乃以检校司徒、中书令为义成节度使，诸道行营都统，判延资、户部、租庸等使。于是表崔安潜自副，郑昌图、裴贽、裴枢、王抟等在幕府，以周岌、王重荣、诸葛爽、康实、安师儒、时溥六节度为将佐，而中尉西门思恭为监军，率卫兵洎梁、蜀师三万壁盩厔，移檄天下。先是，诸将虽环贼，莫肯先。及鐸檄至，号令殷然，士气皆起，急欲破贼，故巢战数蹙。宦人田令孜策贼必破，欲使功出于己，乃构鐸于帝，罢为检校司徒，以义成节度还屯。鐸功危就，而谗见夺，然卒因其势困贼。后数月，复京师，策勋居关东诸镇第一。四年，徙义昌节度使。</p>
            <p>　　鐸世贵，出入裘马鲜明，妾侍且众。过魏，乐彦祯子从训心利之。李山甫者，数举进士被黜，依魏幕府，内乐祸，且怨中朝大臣，导从训以诡谋，使伏兵高鸡泊劫之，鐸及家属吏佐三百余人皆遇害。朝廷微弱，不能治其冤，天下痛之。</p>
            <p>　　弟镣，累官汝州刺史。乾符中，王仙芝来攻，镣拒之，自督勇士与别将董汉勋守南、北门。城陷，汉勋力战死，镣贬韶州司马。终太子宾客。</p>
            <p>　　王徽，字昭文，京兆人。第进士，授校书郎。沈询判度支，徐商领盐铁，皆辟署使府。始，宣宗诏宰相选可尚主者，或以徽闻。徽本澹声利，闻不喜，往见宰相刘彖曰：&quot;徽年过四十，又多病，不应在选。&quot;彖为言，乃罢。从令狐綯署宣武、淮南掌书记，召授右拾遗。书二十余上，言无回忌，公议浩然归重。徐商罢政事，守江陵，心欲表徽在幕府，恐其不乐外，忍不言。徽自往曰：&quot;公知徽，安得不从？&quot;商大喜，表为殿中侍御史，署节度府判官。御史中丞高湜荐知杂事，进考功员外郎。故事，考簿以硃注上下为殿最，岁久易漫，吏辄窜易为奸。徽始用墨，遂绝妄欺。擢翰林学士。</p>
            <p>　　广明元年，卢携罢宰相，以徽为户部侍郎、同中书门下平章事。是日，黄巢入关，僖宗西狩，冒夜出。徽与崔沆、豆卢彖、仆射于琮诘朝乃知，追帝不及，堕崖樾间，为贼所执，迫还，将污以官。徽阳喑不答，以刃环胁，卒不动。贼令归第，使医护视。久之，守者懈，乃奔河中，裂缣书章，遣人间走蜀。诏拜兵部尚书、京城四面宣慰催阵使。</p>
            <p>　　昭义高浔与贼战石桥，败绩。其将刘广擅还，据潞州。别将孟方立杀广，因取邢、洺、磁三州贰于己。昭义所隶，唯泽一州。帝以兵部侍郎郑昌图权守潞，士心多附方立，昌图不能制。朝议以大臣镇抚，即授徽检校尚书左仆射、同中书门下平章事，领昭义节度使。是时，李克用亦争泽、潞，徽商朝廷力未能以兵抗之，奉表固辞，诏可。更为诸道租庸供军使。因说行营都监杨复光，请赦沙陀罪，令赴难。其夏，沙陀会诸军，遂平京师，徽助为多，迁右仆射。</p>
            <p>　　大乱之后，宫观焚残，园陵皆发掘，鞠为丘莽，乘舆未有东意，诏徽充大明宫留守、京畿安抚制置脩奉使。徽外调兵食，内抚绥流亡，逾年，稍稍完聚，兴复殿寝，裁制有宜，即奉表请帝东还。又进检校司空、御史大夫，仍权京兆尹。宦要家争遣人治第，侵冒齐民，讼诉满前，徽不屈势幸，一平以法，繇是为帝左右所憎，以其党薛杞为少尹，轻其权。杞方居丧，徽奏止不使到府。众忿，共谮罢徽，令赴行在。俄授太子少师。徽遂移疾河中，满百日免。帝还京师，复申前授，称疾不任奉谒。宰相疾其怨望，贬集州刺史。会帝避沙陀，出次宝鸡。帝念徽无罪，拜吏部尚书，封琅邪郡侯。未行而嗣襄王煴作乱，帝进次汉中。煴逼召徽，以尪废自言。及煴僭号，迫群臣作誓牒，徽托手弱，卒不肯署。煴平，帝至凤翔，召徽为御史大夫，固辞足痹，复拜太子少师。</p>
            <p>　　昭宗立，见便殿，进对详洽，帝顾宰相曰：&quot;徽神气尚强，可用。&quot;乃复授吏部尚书。是时，铨选失序，吏肆为奸，补调重复不可检。徽为手籍，一验实之，遂无奸滞。进右仆射。大顺元年卒，赠司空，谥曰贞。</p>
            <p>　　谱言其先本魏诸公子，秦灭魏，至汉徙关中霸陵，以其故王家，为王氏。十世祖罴，仕周为同州刺史，死葬咸阳凤政原，子孙因家杜陵。曾祖择从，昆弟四人，曰易从、朋从、言从，皆擢进士第。至凤阁舍人者三人，故号&quot;凤阁王氏&quot;。自是讫大中时，登进士者十八人，位台省牧守者三十余人。徽有雅望，拜宰相一日而京师乱，故其设施无可道者。</p>
            <p>　　韦昭度，字正纪，京兆人。擢进士第，践历华近，累迁中书舍人。僖宗西狩，以兵部侍郎、翰林学士承旨从。未几，同中书门下平章事。还京，授司空。再狩山南，还次凤翔。李昌符乱兴仓卒，昭度质家族于禁军，誓共讨贼，士感动，乃平昌符。迁太保，兼侍中。昭宗即位，守中书令，封岐国公。</p>
            <p>　　阆州刺史王建攻陈敬瑄于成都，以昭度为西川节度使。敬瑄不内，诏东川顾彦朗与建合兵以讨，拜昭度兼行营招抚使。乃建幢节行城下，谕其众曰：&quot;毋久闭垒。&quot;敬瑄遣人詈曰：&quot;铁券，先帝所命，若何违之？&quot;淹半岁，始拔汉州。建绐昭度曰：&quot;公暴师远出，事蛮夷地，方山东兵连祸结，朝廷不能治，腹心疾也，宜亟还定之。敬瑄小丑，当责建等可办。&quot;昭度信之，请还。未半道，建以重兵守剑门，急攻成都。囚敬瑄，自称留后。罢昭度为东都留守。</p>
            <p>　　杜让能既被害，以司徒、门下侍郎复为平章事，进太傅。王行瑜求为尚书令，昭度建言：&quot;太宗由是即位，后人臣无复拜者。郭子仪有大功，尝授之，固辞免，况行瑜乎？&quot;乃更号尚父。行瑜怨。会用李磎辅政，而崔昭纬密语行瑜曰：&quot;前公已为尚书令，昭度持不可。今又引磎叶力，此奸人务立党与，惑上听，恐事复有如杜太尉时。&quot;行瑜乃与李茂贞数上书讥诋朝政。昭度惧，称疾，罢为太傅，致仕。行瑜、茂贞、韩建联兵至阙下，言昭度伐蜀失谋，请贬之。未及报，而行瑜收昭度于都亭驿杀之。天子不得已，下诏暴其罪。行瑜诛，乃追复官爵，许其家收葬，赠太尉。</p>
            <p>　　张浚，字禹川，本河间人。性通脱无检，泛知书史，喜高论，士友摈薄之。不得志，乃羸服屏居金凤山，学从横术，以捭阖干时。枢密使杨复恭遇之，以处士荐为太常博士，进度支员外郎。黄巢之乱，称疾，挟其母走商山。僖宗西出，卫士食不给，汉阴令李康献糗饵数百驮，士皆厌给。帝异之，曰：&quot;尔乃及是乎？&quot;对曰：&quot;臣安知为此，张浚教臣也。&quot;乃急召浚至行在，再进谏议大夫。宰相王鐸任行营都统，奏署都统判官。</p>
            <p>　　时王敬武在平卢，军最强，累召不肯应。浚往说之，而敬武已臣贼，不迎使者。浚责之曰：&quot;公为天子守籓，今使者赍诏至，不北面俯伏而敢侮慢，公乃未识君臣大分，何以长吏民哉？&quot;敬武愕眙愧谢。浚宣诏已，士按兵默默。浚召将佐至鞠场，倡言：&quot;忠义之士当审利害。黄巢，贩盐虏耳。舍天子而臣之，何利邪？今诸侯勤王者踵相接，公等据一州以观成败，后贼平，将安往？诚能此时共诛大盗，迎天子，功名富贵可反手而取。吾怜公等舍安而蹈危也。&quot;诸将杂然曰：&quot;谏议语是！&quot;敬武即引军从浚西。擢浚为会军使。贼平，以户部侍郎判度支。后再狩山南，拜同中书门下平章事，仍判度支。</p>
            <p>　　浚始繇复恭进，复恭中失权，更依田令孜，故复恭衔之。及为中尉，数被离间。昭宗即位，复恭恃援立功，专任事，帝稍不平。当时多言浚有方略，善处大计，乃复见委信，尝问致治之要，对曰：&quot;在强兵。兵强，天下服矣。&quot;天子繇是甘心于武功。后与论古今事，浚辄曰：&quot;汉、晋之远无可道，陛下春秋鼎富，天资英特，内逼宦臣，外迫强臣，故不能安。此臣所以痛心而泣血也。&quot;</p>
            <p>　　是时，硃全忠威振关东，而安居受杀李克恭，以潞州归全忠。全忠乃与幽州李匡威、云州赫连鐸上言：&quot;先帝幸梁，繇李克用与硃玫连和，请举兵诛之，愿帅兵为掎角。&quot;帝诏文武四品以上议，皆言：&quot;王室未宁，虽得太原，犹非所有。&quot;浚固争：&quot;先帝时，身播屯乱，盖克用、全忠不相下也。请因其弱讨之，断两雄势。&quot;帝曰：&quot;平巢，克用功第一。今乘危伐之，天下其谓我何？&quot;久不决。孔纬曰：&quot;浚言万世之利，陛下所顾一时事尔。臣见师度河，贼必破。今军中费尚足支数年，幸听勿疑。&quot;既浚、纬相倡和，帝乃决出师，诏浚为河东行营兵马招讨制置使，京兆尹孙揆为昭义节度使副之，韩建为供军使；以全忠、匡威、鐸并为招讨使，枢密使骆全諲为行营都监，以汴甲三千为帐下；发五十二军，邠、宁、鄜、夏杂虏合五万。帝置酒安喜楼临饯，浚饮酣，泣下曰：&quot;陛下逼于贼，臣愿以死除之。&quot;复恭闻不怿，率中尉等饯长乐坂，以酒属浚，浚不肯举。是役也，浚外幸成功，而内制复恭，故衔之。</p>
            <p>　　先是，汴、华、邠、岐兵绝河会平阳。汴将硃崇节已戍潞，浚虑汴人遂据有之，乃令揆分兵趋潞，以中人韩归范持节护送至军。会太原将李存孝方攻潞，揆至长子，为存孝所禽，汴人亦弃城去。浚次阴地关，诸军壁平阳。存孝击之，皆大北，委仗械去。浚敛众夜遁，比明，军失太半。存孝进掠晋、绛、慈、隰，其锋甚盛。浚间道出王屋，奔河清，桴而济，麾下略尽。全諲饮药死，建遁去。克用上书请罪，其辞悖慢，因韩归范以闻。朝廷震动，即日下诏罢浚为武昌军节度使，三贬绣州司户参军。全忠为申请，诏听使便。浚乃至蓝田依韩建。及韦昭度死，复用纬为宰相，故浚亦拜兵部尚书，领天下租庸使。将复用，克用上言：&quot;若朝以浚为相，暮请以兵见。&quot;乃止。</p>
            <p>　　乾宁中，罢使，拜尚书右仆射。上疏乞骸骨，迁左仆射致仕，居洛长水墅。虽自屏处，然朝廷得失，时时言之。刘季述乱，浚徒步入洛，泣谕张全义，并致书诸籓，请谋王室之难。王师范起兵青州，欲取浚为谋主，不克。全忠胁帝东迁，浚闻曰：&quot;乘舆卜洛，则大事去矣。&quot;盖知其将篡也。全忠畏浚构它镇兵，使全义遣牙将如盗者夜围墅杀之，屠其家百余人，实天复二年十二月。</p>
            <p>　　始，浚素厚永宁史叶彦，彦知其谋，以告浚子格。浚度不免，父子相持泣曰：&quot;留则俱死，不如去以存吾嗣。&quot;格拜而辞，彦率士三十人送之，溯汉入蜀，后事王建。少子播，间道走淮南，依杨行密。时行密得承制除拜，播请每除吏，必紫极宫玄宗像前致制诰于案，乃出之，示不忘朝廷，且欲雪家冤而不克。终广陵。</p>
            <p>　　赞曰：唐之季，嗣君暗庸，天秽其德久矣。纤人柄朝，靡谋不乖。如畋、鐸皆社稷之才，当大过之世，为天下倡。扶支王室，几致中兴。俄而为逆竖乱宦所乘，功业无所成就。浚以乱止乱，悖缪厥心，悲夫！</p>
          </td>
        </tr>
      </table>
      <p>&nbsp;</p>
      <table width="460" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='197.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='199.htm'>下一页 </a></div>
                </td>
              </tr>
            </table>
            <p align=center>作者：[宋]欧阳修、宋祁 
            <hr width=90%>
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
          </td>
        </tr>
      </table>
      <p align="center" class="h">&nbsp; </p>
      </td>
  </tr>
  <tr> </tr>
</table>
<table width="776" border="0" cellspacing="0" cellpadding="0">
  <tr>
    <td>&nbsp;</td>
    <td width="476" height="20"><img src="bottom.gif" width="476" height="20"></td>
  </tr>
</table>
</body>
</html>
