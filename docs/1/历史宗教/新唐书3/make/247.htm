<html>
<head>
<title>列传第一百五十中  逆臣中</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<table width="776" border="0" cellspacing="0" cellpadding="0">
  <tr> 
    <td rowspan="2" height="234" valign="top" width="139"><img src="left.gif" height="234" width="139"></td>
    <td rowspan="2" width="87" valign="top" align="right"><img src="middle.gif" width="87" height="234" usemap="#Map" border="0"><map name="Map"><area shape="rect" coords="4,7,83,27" href="246.htm"><area shape="rect" coords="3,87,83,107" href="content.htm"><area shape="rect" coords="5,166,80,189" href="248.htm"></map></td>
    <td rowspan="2" width="74" valign="top"><img src="right.gif" width="74" height="234"></td>
    <td rowspan="2" valign="top" width="476"> 
      <p><img src="up.gif" width="476" height="20"></p>
      <table width="460" cellspacing="0" cellpadding="0">
        <tr> 
          <td> 
            <p>&nbsp;</p>
            <p align="center" class="h">列传第一百五十中 逆臣中</p>
          </td>
        </tr>
      </table>
      <br>
      <table width="460" border="0" cellspacing="0" cellpadding="0">
        <tr>
          <td>　　李希烈，燕州辽西人。少籍平卢军，从李忠臣浮海战河北有劳。及忠臣在淮西，因署偏裨，试光禄卿，军中藉藉高其才。会忠臣荒纵不事，得间众怒，逐忠臣听命。代宗诏忻王为节度副大使，使希烈专留后事，又诏滑亳节度使李勉兼领汴州。德宗立，加御史大夫，即拜节度使，名其军曰淮宁以宠之。梁崇义之反，敕诸道进讨，诏进希烈南平郡王、汉南北招讨处置使，又拜诸军都统。平崇义功多，拥兵欲有其地，会山南节度使李承至，不克，犹大掠而去。以功检校尚书右仆射、同中书门下平章事。
            <p>　　李纳叛，以检校司空兼淄青节度使讨之。希烈拥众三万次许州不进，遣李苣约纳为脣齿，阴计取汴州，即檄李勉假道。勉度所宜，出储陈留，治梁除道以须。希烈计得，因谩骂勉，勉严备以守。纳遣游兵导希烈绝汴饷路，勉治蔡渠，引东南馈。希烈遣使者约河北硃滔、田悦等连和，凶焰炽然。俄而滔等自相王，遣使者来奉笺，希烈亦自号建兴王、天下都元帅，五贼株连半天下。</p>
            <p>　　建中四年正月，诏诸节度以兵掎角攻讨，唐汉臣、高秉哲以兵万人屯汝州。未至，贼将乘雾进，王师还，贼取汝州，执李元平，兵西首，东都大震，士皆走河阳、崤、渑。留守郑叔则壁西苑，贼按兵不进。帝听卢杞计，诏太子太师颜真卿谕贼，已行，又遣左龙武大将军哥舒曜讨之。希烈见真卿，傲桀不臣，敕左右訾侮朝政，即北侵汴州，南略鄂州。有诏江西节度使嗣曹王皋击之，拔蕲、黄两州，击贼将李良、韩霜露于白岩，二将走。</p>
            <p>　　初，希烈自襄阳还，留姚詹戍邓州，贼又得汝，则武关梗绝。帝使陕虢观察使姚明昜攵治上津道，置馆通南方贡货。希烈遣董待名、韩霜露、刘敬宗、陈质、翟崇晖分掠州县，官军数奔。曜复取汝州，希烈遣周曾、吕从贲、康琳拒曜，次襄城，与王玢、姚詹、韦清合谋袭希烈，不克，皆死，清奔刘洽。希烈惧，还蔡州，上疏归罪曾等。帝不赦，诏斩希烈者，四品以上得其官，五品以下户四百，民赐复三年。遣神策将刘德信将节度、观察、团练子弟兵屯阳翟并力；以李勉为淮西招讨使，曜副之；荆南节度使张伯仪为淮西应援招讨使，山南节度使贾耽与皋副之。德信去阳翟，入汝壁，贼取阳翟，覆伯仪军。曜战不利，屯襄城，希列怙其壮，举众三万围曜。时帝西狩，师气闉不能抗，城遂陷，曜奔东都。希烈资惨害，临战阵杀人，血流于前，而饮食自若也，以故人畏服，为尽死。乘襄城之捷，进攻汴州，入之，运土木治道，怒不如程，驱人填堑，号&quot;湿梢&quot;。勉奔宋州。</p>
            <p>　　希烈已据汴，僭即皇帝位，国号楚，建元武成；以张鸾子、李绶、李元平为宰相，郑贲为侍中，孙广为中书令；披其地建四节度，以汴州为大梁府治，安州为南关。染石作玺。又于上蔡、襄城获折车釭，奉以为瑞，惑其下。因窥江淮，盛兵攻襄邑，守将高翼死之。于是汴滑副都统刘洽，率曲环、李克信军十馀万战白塔，不利，洽引还，卒柏少清揽辔曰：&quot;公小不利遽北，奈何？&quot;洽不听，夜入宋州。</p>
            <p>　　贼骤胜，径薄宁陵，舟乘衔踵进，亘七十里。时洽将高彦昭、刘昌共婴垒以守，贼使妖人祈风，火战棚尽，坎堞欲登。彦昭按剑乘陴，士感奋，风亦反。昌计于众曰：&quot;军法，倍不战。贼猥吾寡，不如退以骄贼，自宋出精锐，捣不意，功可成。&quot;彦昭谢曰：&quot;君少待，请尽力。&quot;乃登城誓众曰：&quot;中丞欲示弱，覆而取之，诚善。然我为守，得失在主人，今士创重者须供养，有如弃城去，则伤者死内，逃者死外，吾众尽矣！&quot;士皆泣，且拜曰：&quot;公在是，谁敢去！&quot;昌大惭。彦昭击家牛犒军，士死战，斩首三千级。请援于洽，其属作书，言城且危，彦昭视曰：&quot;君轻我耶？&quot;取纸自为书。洽得书，喜曰：&quot;健将在西，吾何忧？&quot;选兵八百，夜艾而入，贼不知。诘旦傅城，士奋出，希烈大败，取其旆，斩首万计，追北至襄邑，收贼赀粮而还。洽表其功，拜彦昭御史大夫，实封百五十户。</p>
            <p>　　希烈既沮却，而寿州刺史张建封亦屯固始，歊其旁。希烈惧，还汴州，遣崇晖以精兵袭陈，复为洽败，俘众三万，执崇晖，进拔汴州，禽郑贲、刘敬宗、张伯元、吕子岩、李达干，希烈遁归蔡。贼戍将孙液挈郑州降，帝即拜液为刺史。贞元二年，遣杜文朝寇襄州，为樊泽所破，获文朝。会皋、建封、环及李澄四略其地，势日蹙，希烈缩气不敢摇。啖牛肉而病，亲将陈仙奇阴令医毒之以死。</p>
            <p>　　始，希烈入汴，闻户曹参车窦良女美，强取之。女顾曰：&quot;慎无戚，我能灭贼&quot;后有宠，与贼秘谋，能转移之。尝称仙奇忠勇可用，而妻亦窦姓，愿如姒扰者，以固其夫，希烈许诺。乘间往谓仙奇妻曰：&quot;贼虽强，终必败，云何？&quot;窦久而寤。及希烈死，子不发丧，欲悉诛诸将乃自立，未决。有献含桃者，窦请分遗仙奇妻，听之，因蜡帛丸杂果中，出所谋。仙奇大惊，与薛育率兵噪而入。子出遍拜曰：&quot;请去帝号，如淄青故事。&quot;语已，斩之，函希烈并妻子七首献天子，尸希烈于市。帝以仙奇忠，即拜淮西节度使，百姓给复二年。俄为吴少诚所杀，有诏赠太子太保。窦亦死。</p>
            <p>　　硃泚，幽州昌平人。父怀珪，事安、史二贼，伪置柳城使。</p>
            <p>　　泚资壮伟，腰腹十围，外宽和，中实很刻。少推父廕，籍军中，与弟滔并为李怀仙部将。轻财好施，凡战所得，必分麾下士，以动其心，阴储凶德。硃希彩为节度使，颇委信之。</p>
            <p>　　大历七年，希彩为下所杀，众未有属，泚方外屯，而滔主牙兵，尤狡谲，乃潜谂数十人大呼军门曰：&quot;帅非硃公莫可！&quot;众愕眙，因共诣泚，推知留后，遣使至京师听命。有诏检校左散骑常侍，即拜庐龙节度留后。俄迁节度使，封怀宁郡王，实封户二百。泚上书谢，遣滔将兵西防秋。代宗悦，手诏褒美。</p>
            <p>　　居三年，求入朝。自幽州首为逆，怀仙以来，虽外臣顺，然不朝谒，而泚倡诸镇，以骑三千身入卫，有诏起第以待。既行，属疾，或劝还，泚曰：&quot;舆吾尸，犹至京师。&quot;将吏乃不敢言。时四方无事，天子觭日视朝。泚以偶日至，见内殿，赐乘舆马二、战马十、金纟采甚厚，士校皆有赐，宴赍隆渥。泚之来，滔摄后务，稍稍翦落泚牙角。泚自知失权，为滔所卖，不得志，乃请留京师。帝因授滔节度留后，乃分防秋兵，使各有统：河阳、永平兵，郭子仪主之；决胜、杨猷兵，李抱玉主之；淮西、凤翔兵，马璘主之；汴宋、淄青兵，泚主之。进同中书门下平章事，出屯奉天，赐禁中兵以为宠。迁检校司空，代李抱玉为陇右节度副大使，仍知河西、泽潞行营兵马事。明年，徙王遂宁。德宗立，改镇凤翔，进封户三百。</p>
            <p>　　建中初，以李怀光代段秀实兼节度泾原，徙屯原州。怀光前督作，泚与崔宁领兵继进。泾士素闻怀光暴，相恟惧，刘文喜因劫众以乱，请留秀实，又求属泚。诏泚代怀光。文喜合兵二万乘城，使裨将刘海宾入陈事。海宾请：&quot;假文喜节，臣当斩其首。&quot;帝曰：&quot;尔诚忠，然我节不可得。&quot;遣还，诏泚、怀光攻之，帝为减太官脯醢给军。文喜犹闭壁求救于吐蕃。吐蕃师兴，泚、怀光欲避之，别将韩游瑰曰：&quot;戎若来，泾人必变，谁肯为反贼没身于虏者，少须之。面为异俗乎！&quot;海宾果与其徒杀文喜，入泚军，泚一无所戮， 
              由是泾人德之。诏加中书令，还屯，进拜太尉。</p>
            <p>　　滔合田悦叛，阴遣人与泚相闻，河东马燧获其书，帝召泚示之，泚惶惧请死。帝勉曰：&quot;千里不同谋，卿何谢？&quot;更以张镒节度凤翔，还泚京师，加实封千户，不朝请，中人监第。</p>
            <p>　　李希烈围哥舒曜于襄城，诏泾原节度使姚令言督镇兵千东救曜，过阙下，师次浐水，京兆尹王翃使吏供军，粝饭菜肴，众怒不肯食，群噪曰：&quot;吾等弃父母妻子前死敌，而乃食此，庸能持身蹈白刃耶？今琼林、大盈库宝訾如山，尚何往？&quot;乃尽甲反旗而鼓。帝闻，命中人持赐往，人二缣。士愈悖，射中人，中人返走。时令言尚论兵禁中，既上变，乃驰至长乐坂，遇兵还，引满向令言。令言大呼曰：&quot;引而东，富贵可取，何失计为灭族事？&quot;众劫令言以西行。帝复遣使者开谕，贼已阵通化门，杀使者。帝遣普王与学士姜公辅载金彩慰抚。贼薄丹凤门，诏集六军，无至者。先是，关东、河北战不利，禁兵悉东，卫士内空，而神策军使白志贞籍市人隶兵，听其居肆，私取庸自入，故遽迫皆不至。</p>
            <p>　　帝出苑北门，羽卫才数十，普王前导，皇太子、王韦二妃、唐安公主及中人百馀骑以从，右龙武军使令狐建以数百人殿。夜至咸阳，饭数匕而去。贼已严何诸门，士人羸衣冒出，庐杞、关播、李竦皆逾垣走，与刘从一、赵赞、王翃、陆贽、吴通微等追及帝咸阳。郭曙与童奴数十猎苑中，闻跸，谒道左，帝劳之，恳乞从，许之。迟晓至奉天，吏惶惧谒于门。浑瑊以数十骑自夹城入北内，裒兵欲击贼，闻乘舆出，遂奔奉天。于是人未知帝所在，逾三日，诸王群臣稍稍自间道至。</p>
            <p>　　初，令言阵五门，卫兵不出，遂突入含元殿，周呼曰：&quot;天子出矣，今日共可取富贵！&quot;噪而进，掠宜春苑，入诸宫。奸人因乱窃入内府盗赀宝，终夜不绝。道路更剽掠，居人严兵自保。贼无属，畏不能久，以泚昔在泾有恩，且失权久，庸思乱，乃相谋曰：&quot;太尉方囚锢，若迎之，事可济。&quot;令言率百馀骑见泚，泚伪让不答，留使者饮，以观众心。夜数百骑复往，泚知不伪，乃拥徒向阙下，炬火竟街，观者以万计。舍前殿，总六军。明日下令曰：&quot;国家有事东方，泾人赴难，不习朝章，惊乘舆，百官三日并赴行在，留者守本司，违令诛。&quot;逆徒居白华殿。或说泚迎天子，泚顾望愕然。光禄卿源休至，请间，教以不臣，诡称符命，泚悦。张光晟、李忠臣皆新失职怨望，亦劝成之。凤翔大将张廷芝、泾将段诚谏引溃兵三千自襄城来，泚自谓得人助，逆志坚决。因署休京兆尹、判度支，忠臣皇城使。又以段秀实失军，疑有怨，起之，委以谋。秀实与刘海宾愤，发挺击贼，忠臣护泚，才破面，得不死。</p>
            <p>　　明日，大陈旗章金石于廷，传言立宗室王监国，士庶竞往观，泚僭即皇帝位于宣政殿，号大秦，建元应天。侍卫皆卒伍，诸臣在位者才十馀，逼太常卿樊系为册，册成，仰药死。泚下诏称&quot;幽囚之中，神器自至&quot;，以示受命。即拜令言侍中、关内副元帅，忠臣司空兼侍中，休中书侍郎，蒋镇门下侍郎，并同中书门下平章事。以蒋谏为御史中丞，敬釭御史大夫，许季常京兆尹，洪经纶太常少卿，彭偃中书舍人，裴揆、崔幼真给事中，廷芝、光晟、诚谏、崔宣、张宝、何望之、杜如江等并伪署节度使。以兄子遂为太子，以滔为冀王、太尉、尚书令，号皇太弟。</p>
            <p>　　帝使高重杰屯梁山御贼，贼将李日月杀之，帝拊尸哭尽哀，结蒲为首以葬。泚得首，亦集群贼哭曰：&quot;忠臣也！&quot;亦用三品葬焉。泚既胜，则令都人曰：&quot;奉天残党不终日当平。&quot;日月锐甚，自谓无前，乃烧陵庙，卤御物，帝患之。浑瑊伏兵漠谷，引数十骑跳攻长安，泚大惊，踣榻前。瑊引却，日月尾追，遇伏斗，射日月杀之。泚怅怅。其母不哭，骂曰：&quot;奚奴，天子负而何事？死且晚！&quot;</p>
            <p>　　泚自将逼奉天，窃乘舆物自侈。以令言为上将，光晟副之，忠臣留守，以蒋链、李子平为宰相。于是瑊率韩游瑰御泚，泚大败，死者万计，退三里而舍。修工具，毁庐室为楼车百尺，下觇城中。会杜希全以兵败漠谷，贼益张。又刘德信、高秉哲自汝州取沙苑马五百壁昭应，战思子陵西，三败贼，次东渭桥，出游弈军以逼都城。忠臣兵数衄请救，泚乃急攻城，驱民填堑，造云梁，令壮士居上，将傅堞，守者震骇。浑瑊乃使侯仲庄、韩澄穴地道，梁陷，纵火焚之，城上挥膏流数百步，众乱而嚣，城中兵出，皇太子督战，贼大败。然贼负其众，遂长围，以百弮弩射城中，不及幄坐者三步。城益急，帝召群臣曰：&quot;朕负宗庙，宜固守。公等家在贼，可先降，以完亲族。&quot;众泣下曰：&quot;臣等死无贰。&quot;帝亦太息嘘欷。城围凡三旬有六日，而李怀光以兵五万至，败贼于鲁店，遂战城下，自辰止昏，贼溃。帝下观战，传诏曰：&quot;贼众亦朕赤子，勿多杀！&quot;闻者感激。是夜，泚引去。初，帝至奉天，或言贼已立泚，必来攻，请治守具。宰相庐杞曰：&quot;泚，大臣，奈何疑其反？&quot;及泚围城，帝卒不诘言。</p>
            <p>　　泚之归，令言方治攻具，忠臣坊坊团结，人皆厌苦。泚悉止之曰：&quot;攻守我自办。&quot;贼尝令士驰入曰：&quot;奉天陷矣！&quot;百姓相顾泣，市无留人，台省吏落落，郎官一二而已。</p>
            <p>　　李怀光壁九子泽，李晟自白马津来，营东渭桥，尚可孤以襄、邓兵五千次蓝田，骆元光守昭应，马燧使子汇以兵三千屯中渭桥。</p>
            <p>　　始，奉天围久，食且尽，以芦秣帝马，太官粝米止二斛。围解，父老争上壶飡饼饵，剑南节度使张延赏献帛数十驮，诸方贡物踵来，因大赐军中，诏殿中侍御史万俟著治金、商道，权通转输。群臣家在城者，贼犹给俸，中人硃重曜为贼谋曰：&quot;执其家以招士大夫，不来者夷之。&quot;孙知古谬曰：&quot;陛下以柔服人，若夷其妻子，是绝向化意。且义士杀身，何顾于家？&quot;乃止。</p>
            <p>　　兴元元年，泚以本封遂宁，汉地也，更号汉，改元天皇。或曰：&quot;王师欲潜坏京城四隅垣以入。&quot;泚惧，诏金吾布士于衢，吏储五炬以防夜，城隅率百步建一楼，候望非常。凡祠房庙庐皆帷甲，戒曰：&quot;军来则四面击。&quot;太仓粮竭，贼督吏索观寺馀米万斛，鞭扑流离，士浸饥，而神策六军从行在及哥舒曜、李晟兵皆家禀不绝，或请停给，泚曰：&quot;士在外，而弱稚绝食则死，岂吾心哉！&quot;即厚敛居人。许季常曰：&quot;一旦有急，请籍中人公侯三千族之。赀足矣。&quot;或谓泚：&quot;陛下既受命，而存唐九庙诸陵，不宜。&quot;泚曰：&quot;朕尝北面事唐，胡忍此！&quot;又曰：&quot;官多缺，请择才授之，胁以兵，使不得辞。&quot;泚曰：&quot;强授则人惧，但欲仕者与之，安能叩户拜官邪？&quot;奉天所下赦令，凡受贼伪官者，破贼日悉贷不问，官军密榜诸道。</p>
            <p>　　泚方宿未央，泾原士相与谋杀泚，泚知之，辄徙它处，众谋亦止。</p>
            <p>　　光晟与怀光对壁，李希倩请以精骑五百犯之，光晟不许，曰：&quot;西军方强，不可轻以取败。&quot;日暮，两军退。希倩谒泚曰：&quot;光晟有他志，视西军不战，臣请击之。&quot;不许。请斩光晟，又不许，曰：&quot;彼善将，所以不战，盖知未可乎！&quot;希倩怒曰：&quot;臣尽心以事君，不见信，愿乞要领归淮西。&quot;泚许诺，以马十匹、缯锦百，曰：&quot;以此东归。&quot;希倩惭，复入曰：&quot;臣愚褊，罪当死，愿死军前。&quot;泚又许之。光晟见泚曰：&quot;臣不敢反。&quot;因再拜，泚慰勉之。</p>
            <p>　　官军坏龙首、香积二堨，以决其流，城中水绝，泚役数百人治之。东出灞水，与王师战，大奔还，阖都门，士皆甲以待，久乃罢。李子平请修攻具袭怀光，取苑中六街大木为冲车，程役苦甚，人不堪。又禁居人夜行，三人以上不得聚饮食，上下惴恐。贼所用唯卢龙、神策、团练兵，而汉原军骄不可制，但完守所获，不出战，故泚数北，忧甚，欲出走。术家争曰：&quot;陛下当不出宫，虽西军入，且自有变。&quot;泚据以自安。</p>
            <p>　　会李怀光贰于帝不欲泚平，按军观望。帝欲幸咸阳，趣诸将捕贼，怀光出丑言，乃诏戴休颜守奉天，尚可孤守灞上，骆元光守渭桥。进狩梁州，次渭阳，太息曰：&quot;朕是行，将有永嘉事乎？&quot;浑瑊曰：&quot;临大难无畏者，圣人勇也。陛下何言之过？&quot;怀光遂与泚连和。京师知帝益西，二叛胶固，谓乱且成，出受贼官者十八。始，泚多出金，兄事怀光，约平关中，割地为邻国，故怀光决反，因并阳惠元、李建徽军。泚知怀光反明白，即赐诏待以臣礼，督其兵入卫。怀光惭见欺，引其军保河中。泚数遣人诱泾原冯河清，河清不从，又结其将田希鉴，遂害河清以应贼，泚即以代河清，使结吐蕃。</p>
            <p>　　李晟等兵浸强，士益附，而浑瑊又击破贼将韩旻、宋归朝于武亭川，斩计万级，归朝奔怀光。晟率浑瑊、骆元光、尚可孤悉师攻贼，晟薄光泰门，败贼将张廷芝、李希倩，贼弃门哭保白华。晟引军还，居三日复战，大败之，乃分道入。泚将段诚伏莽中，为王伉所禽。姚令言、张廷芝与晟遇，十斗皆北，遂至白华。</p>
            <p>　　始，张光晟以精兵壁九曲，距东渭桥十里，密约降于晟。晟之入，光晟劝泚等出奔，故泚挟令言、廷芝、休、子平、硃遂引残军桅，光晟卫出之，因诣晟降。</p>
            <p>　　泚失道，问野人，答曰：&quot;硃太尉邪？&quot;休曰：&quot;汉皇帝。&quot;曰：&quot;天网恢恢，走将安所？&quot;泚怒，欲杀之，乃亡去。泚至泾州长武城，田希鉴拒之，泚曰：&quot;子之节吾所授，奈何拒我？&quot;火其门，希鉴掷节焰中曰：&quot;归汝节！&quot;泚举军哭，城中人见其子弟，亦哭。宋膺曰：&quot;某妻哭，斩矣！&quot;众止哭。泚更舍逆旅，遣梁廷芬入见希鉴曰：&quot;公杀一节度，唐天子必不容，何不纳硃公成大事？&quot;希鉴阴可。廷芬出报，泚悦。廷芬请宰相不得，乃不复入。泚犹馀范阳卒三千，北走驿马关，宁州刺史夏侯英开门阵而待，泚不敢入，因保彭原西城。廷芬与泚腹心硃惟孝夜射泚，坠窖中，韩旻、薛纶、高幽岩、武震、硃进卿、董希芝共斩泚，使宋膺传首以献。泚死年四十三。令言走泾州，休、子平走凤翔，皆斩首。泚婿金吾将军马悦走党项，得入幽州。硃重曜者，事泚最亲近，泚呼为兄。会穷冬大雨，泚欲禳变，鸩杀重曜，以王礼葬。贼平，出其尸膊之。李希倩等诸将皆以次夷灭。</p>
            <p>　　初，源休为京兆尹，使回纥，将还，卢杞畏其辩，能结主恩，次太原，奏为光禄卿。休怨望，故导泚僭号，为调兵食，署拜百官，事一咨之。时订其逆甚于泚，胁辱大臣，多杀宗室子孙几于尽，每王师不利，喜见眉宇。与姚令言劝泚围奉天，昼夜为贼谋，二人争自比萧何。休顾令言曰：&quot;成秦之业，无辈我者。我视萧何，子当曹参可矣。&quot;即收图籍，贮府库，效何者，人皆笑谓为&quot;火迫酂侯&quot;。本相州人。</p>
            <p>　　令言者，河中人。始应募，隶泾原节度使马璘府。孟暤之为留后，表其谨肃任将帅，遂为节度使。既挟泚乱，颇尽力。</p>
            <p>　　彭偃，锐于进，自谓为宰相所抑，郁郁不慊。泚乱，匿田家；既得用，辞令一出其手，故辞尤誖慢。</p>
            <p>　　李晟爱张光晟才，表丐原死，置军中。骆元光怒曰：&quot;吾不能与反虏同坐。&quot;拂衣去，晟乃杀之。李怀光以宋归朝献诸朝，斩之。唯李日月母得贷。泚未败，号其第为潜龙宫，徙珍宝实之，人谓&quot;潜龙勿用&quot;，亡兆也。</p>
            <p>　　晟恶田希鉴之逆，欲因事诛之。会吐蕃寇泾州，晟方帅泾原，故希鉴请救，晟遣史万岁以骑兵三千往，请晟行边。希鉴来谒，其妻李，父事晟，晟屡入宴，将还师，好谓希鉴曰：&quot;吾久留此，诸将皆故人，吾欲置酒以别，可过营饮也。&quot;希鉴等诣营，酒未行，晟曰：&quot;诸君相过，宜自通姓名爵里。&quot;诸将以次言，无罪者坐自如，有罪者晟质责，一卒引出，斩而瘗之。希鉴坐晟下，未知当死，晟顾曰：&quot;田郎不得无罪。&quot;左右执以下，晟曰：&quot;天子蒙尘，乃杀节度使，受贼节，今日何面目见我乎？&quot;希鉴不能对。晟曰：&quot;田郎老矣，坐于床置对。&quot;乃缢幕中，以李观代为节度使。</p>
          </td>
        </tr>
      </table>
      <p>&nbsp;</p>
      <table width="460" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='246.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='248.htm'>下一页 </a></div>
                </td>
              </tr>
            </table>
            <p align=center>作者：[宋]欧阳修、宋祁 
            <hr width=90%>
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
          </td>
        </tr>
      </table>
      <p align="center" class="h">&nbsp; </p>
      </td>
  </tr>
  <tr> </tr>
</table>
<table width="776" border="0" cellspacing="0" cellpadding="0">
  <tr>
    <td>&nbsp;</td>
    <td width="476" height="20"><img src="bottom.gif" width="476" height="20"></td>
  </tr>
</table>
</body>
</html>
