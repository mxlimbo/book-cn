<html>
<head>
<title>列传第八十六  张赵李郑徐王冯庾</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<table width="776" border="0" cellspacing="0" cellpadding="0">
  <tr> 
    <td rowspan="2" height="234" valign="top" width="139"><img src="left.gif" height="234" width="139"></td>
    <td rowspan="2" width="87" valign="top" align="right"><img src="middle.gif" width="87" height="234" usemap="#Map" border="0"><map name="Map"><area shape="rect" coords="4,7,83,27" href="173.htm"><area shape="rect" coords="3,87,83,107" href="content.htm"><area shape="rect" coords="5,166,80,189" href="175.htm"></map></td>
    <td rowspan="2" width="74" valign="top"><img src="right.gif" width="74" height="234"></td>
    <td rowspan="2" valign="top" width="476"> 
      <p><img src="up.gif" width="476" height="20"></p>
      <table width="460" cellspacing="0" cellpadding="0">
        <tr> 
          <td> 
            <p>&nbsp;</p>
            <p align="center" class="h">列传第八十六 张赵李郑徐王冯庾</p>
          </td>
        </tr>
      </table>
      <br>
      <table width="460" border="0" cellspacing="0" cellpadding="0">
        <tr>
          <td>　　张荐，字孝举，深州陆泽人。祖鷟，字文成，早惠绝伦。为儿时，梦紫文大鸟，五色成文，止其廷。大父曰：&quot;吾闻五色赤文，凤也；紫文，鸑鷟也。若壮，殆以文章瑞朝廷乎？&quot;遂命以名。调露初，登进士第。考功员外郎骞味道见所对，称天下无双。授岐王府参军。八以制举皆甲科，再调长安尉，迁鸿胪丞。四参选，判策为铨府最。员外郎员半千数为公卿称&quot;鷟文辞犹青铜钱，万选万中&quot;，时号鷟&quot;青钱学士&quot;。证圣中，天官侍郎刘奇以鷟及司马锽为御史。性躁卞，傥荡无检，罕为正人所遇，姚崇尤恶之。开元初，御史李全交劾鷟多口语讪短时政，贬岭南；刑部尚书李日知讼斥太重，得内徙。鷟属文下笔辄成，浮艳少理致，其论著率诋诮芜猥，然大行一时，晚进莫不传记。武后时，中人马仙童陷默啜，问：&quot;文成在否？&quot;答曰：&quot;近自御史贬官。&quot;曰：&quot;国有此人不用，无能为也。&quot;新罗、日本使至，必出金宝购其文。终司门员外郎。
            <p>　　荐敏锐有文辞，能为《周官》、《左氏春秋》。初，为颜真卿叹赏。大历中，浙西观察使李涵表荐才任史官，诏授左司御率府兵曹参军，以母老辞不就。丧除，礼部侍郎于邵以闻，召充史馆修撰，兼阳翟尉。真卿为李希烈所拘，遣兄子岘及家仆奏事，五辈皆留内客省，不得出。荐上疏曰：</p>
            <p>　　去正月中，真卿奉使淮西，期不先戒，行无素备。受命之后，不宿于家，亲党不遑告别，介副不及陈请，孱僮单骑，即日载驰。冒奸锋于临汝，折元恶于许下，捐躯杖义，威诟群凶，遂令胁制者回虑，忠勇者肆情。周曾奋发于外，韦清伺应于内，希烈苍黄窘迫，奔固旧穴，盖真卿义风所激也。真卿逮事四朝，为国元老，忠直孝友，羽仪王室。行年八十，被羸老之疾，拘囚环堵之间，顾眄钩戟之下，呼嗟愤恚，失寝忘食，不知悲翁何以堪此！</p>
            <p>　　伏闻希烈之母，钟念幼子，目不绝泣，求责希烈；又希烈妻祖母郭及妻妹封并逮捕京师。此三人留之无益，请寘境上以赎真卿，先降诏书，分明谕告。且希烈知真卿人望，不敢加害，既无嫌隙，但因循未遣耳。若归其亲爱，贼亦何吝还一使哉？</p>
            <p>　　臣又闻真卿所遣兄子岘及家僮从官奉表来者五辈，皆留中，其子頵等拳拳实希一见，望许休澣，告以安否。</p>
            <p>　　疏奏，卢杞持之，不报。</p>
            <p>　　硃泚反，诡姓名伏匿城中，著《史遁先生传》。京师平，擢左拾遗。诏复用杞为刺史，荐与陈京、赵需等论杞奸恶倾覆不当用，入对挺确，德宗纳之。</p>
            <p>　　贞元元年，帝亲郊。时更兵乱，礼物残替，用荐为太常博士，参缀典仪，略如旧章。刑部尚书关播持节送咸安公主于回纥，以荐为判官。还，迁工部员外郎。久之，擢谏议大夫，复为史馆修撰。</p>
            <p>　　方裴延龄用事，中伤俊良，建白无不当帝意。荐将疏其恶，延龄知之，因言于帝曰：&quot;谏议论朝政得失，史官书人君善恶，二者不可兼。&quot;荐改秘书少监。延龄必欲以罪斥废之。会遣使册回鹘毘伽怀信可汗，使荐至回鹘。还为监。吐蕃赞普死，擢荐工部侍郎，为吊祭使。荐占对详辩，三使绝域，始兼侍御史、中丞，后大夫。次赤岭，被病卒，年六十一，吐蕃传其柩以归。顺宗立，问至，赠礼部尚书，谥曰宪。</p>
            <p>　　荐自拾遗至侍郎，凡二十年，常兼史馆修撰。初，贞元时，京师旱，帝避正殿，减膳，荐白限日以应古制。及定昭德皇后庙乐，迁献、懿二祖，定太仪位号、大臣祔庙鼓吹法，莫不参裁，诸儒谓博而详。所著书百余篇。子又新，别有传。</p>
            <p>　　孙读，字圣用，幼颖解。大中时第进士，郑薰辟署宣州幕府。累迁礼部侍郎。中和初为吏部，选牒精允。调官丐留二年，诏可，榜其事曹门。后兼弘文馆学士，判院事，卒。</p>
            <p>　　赵涓，冀州人。幼有文，天宝时第进士，补郾城尉，稍历台省。河南王缙引署副元帅府判官。德宗初，为衢州刺史。始，永泰时，禁中火，近东宫，代宗疑之。涓以监察御史为巡使，验治明谛，迹火所来，乃宦人直舍。帝在东宫颇德之。及治衢，不为观察使韩滉所容，奏免官。帝见其名，问宰相曰：&quot;是岂永泰时御史乎？&quot;对曰：&quot;然。&quot;诏拜尚书左丞。既至，劳之曰：&quot;卿正直，朕所自知，乃以罪闻，不信也。&quot;命典吏部选。从狩梁。兴元元年卒，赠户部尚书。</p>
            <p>　　子博宣，亦擢进士第。藻翰豪迈，沈于酒，傲忽少检。陈许曲环辟署于府，久不能堪，乃诬&quot;受吴少诚金为反间，数言休咎惑众&quot;。有诏杖四十，流康州，时人冤之。</p>
            <p>　　李纾，字仲舒。始仕为校书郎，大历初，李季卿荐为左补阙，迁累中书舍人。德宗居奉天，繇礼部侍郎选为同州刺史。帝次梁，纾委城趋行在，擢兵部侍郎、高邑伯。建言享武成王庙不宜与文宣王等，制从之。纾性乐易，喜接后进。其自奉养颇华裕，不为龊龊崖检。官虽贵，而游纵自如。奉诏为《兴元纪功述》及它郊庙乐章，论撰甚多。进吏部侍郎。年六十二卒，赠礼部尚书。</p>
            <p>　　郑云达，系本荥阳。父昈，为郾城尉，州刺史移职，民之暴謷者遮道留，昈诛杀六七人。采访使奇之，言状，擢北海尉。安禄山反，县民孙俊驱市人以应，昈率众击杀之。改登州司马。李光弼表为武宁府判官，迁沂州刺史，谕降贼李浩五千人。终滁州刺史。</p>
            <p>　　云达为人诞谲敢言，已登进士第，去客燕朔，硃泚善之，表为掌书记，妻以滔女。泚将朝，使云达先入奏，同府蔡廷玉谮于泚，奏贬为平州参军。滔代泚将，复辟云达为判官。廷玉与要藉官硃体微它日与泚从容言：&quot;滔非长者，不可付以兵。&quot;云达数漏其语以怒滔，故滔论廷玉等，皆得罪死。滔助田悦，云达谏，不从，遂弃室自归。德宗悦，擢谏议大夫。帝在梁，云达依李晟，晟表以礼部侍郎为军司马，时时咨逮戎略。元和初，为京兆尹，卒。</p>
            <p>　　弟方达，悖悍，结徒剽劫，父欲杀之，不克。云达自劾&quot;不能教，恐赤臣家&quot;。诏锢死黔州。</p>
            <p>　　徐岱，字处仁，苏州嘉兴人，世农家子。于学无所不通，辩论明锐，座人常屈。大历中，刘晏表为校书郎。观察使李栖筠钦其贤，署所居为&quot;复礼乡&quot;。名达于朝，擢偃师尉。礼仪使蒋镇荐为太常博士，专掌礼事。从德宗出奉天，以膳部员外郎兼博士。</p>
            <p>　　贞元初，为太子、诸王侍读，迁给事中、史馆修撰。帝以诞日岁岁诏佛老者大论麟德殿，并召岱及赵需、许孟容、韦渠牟讲说。始三家若矛楯然，卒而同归于善。帝大悦，赉予有差。两宫恩遇无比。性笃慎，至宫殿中语未尝近之，不谈人短，宗族孤孺者皆为婚嫁。然吝啬，自持家管钥，世所讥云。卒，赠礼部尚书。</p>
            <p>　　王仲舒，字弘中，并州祁人。少客江南，与梁肃、杨凭游，有文称。贞元中，贤良方正高第，拜左拾遗。德宗欲相裴延龄，与阳城交章言不可。后入阁，帝顾宰相指曰：&quot;是岂王仲舒邪？&quot;俄改右补阙，迁礼部考功员外郎。奏议详雅，省中伏其能。坐累为连州司户参军，再徙荆南节度参谋。</p>
            <p>　　元和初，召为吏部员外郎，未几，知制诰。杨凭得罪斥去，无敢过其家，仲舒屡存之。将直凭冤，贬峡州刺史，母丧解。服除，为婺州刺史。州疫旱，人徙死几空；居五年，里闾增完，就加金紫服。徙苏州。堤松江为路，变屋瓦，绝火灾，赋调尝与民为期，不扰自办。</p>
            <p>　　穆宗立，每言仲舒之文可思，最宜为诰，有古风。召为中书舍人。既至，视同列率新进少年，居不乐，曰：&quot;岂可复治笔研于其间哉！吾久弃外，周知俗病利，得治之，不自愧。&quot;宰相闻之，除江西观察使。初，江西榷酒利多佗州十八，民私酿，岁抵死不绝，谷数斛易斗酒。仲舒罢酤钱九十万。吏坐失官息钱五十万，悉产不能偿，仲舒焚簿书，脱械不问。水旱，民赋不入，叹曰：&quot;我当减燕乐他用可乎！&quot;为出钱二千万代之。有为佛老法、兴浮屠祠屋者，皆驱出境。卒于官，年六十二，赠左散骑常侍，谥曰成。</p>
            <p>　　仲舒尚义概，所居急民废置，自为科条，初若烦密，久皆称其便。</p>
            <p>　　冯伉，魏州元城人，徙贯京兆。第五经、宏辞，调长安尉。三迁膳部员外郎，为睦王等侍读。李抱真卒，伉持节临吊，归之帛，不受，又致京师，伉上表固拒。于是醴泉令缺，宰相高选，德宗曰：&quot;前使泽潞不受币者，其人清，可用也。&quot;遂以授伉。县多嚚猾，数犯法，伉为著《谕蒙书》十四篇，大抵劝之务农、进学而教以忠孝。乡乡授之，使转相教督。居七年，韦渠牟荐为给事中、皇太子诸王侍读。对殿中，赐金紫服。进兵部侍郎，出为同州刺史。以散骑常侍召，领国子祭酒者再。卒，年六十六，赠礼部尚书。</p>
            <p>　　庾敬休，字顺之，邓州新野人。祖光烈，与弟光先不受安禄山伪官，遁去。光烈终大理少卿，光先吏部侍郎。父何，当硃泚反，又与弟倬逃山谷，不臣贼。官兵部郎中。</p>
            <p>　　敬休擢进士第，又中宏辞，辟宣州幕府。入拜右补阙、起居舍人，建言：&quot;天子视朝，宰相群臣以次对，言可传后者，承旨宰相示左右起居，则载录，季送史官，如故事。&quot;诏可。既而执政以几密有不可露，罢之。召为翰林学士。文宗将立鲁王为太子，慎选师傅，敬休以户部侍郎兼鲁王傅。</p>
            <p>　　初，剑南西川、山南道岁征茶，户部自遣巡院主之，募贾人入钱京师。太和初，崔元略奏责本道主当岁以四万缗上度支。久之，逗留多不至。敬休始请置院秭归，收度支钱，乃无逋没。又言：&quot;蜀道米价腾踊，百姓流亡，请以本道阙官职田赈贫民。&quot;诏可。再为尚书左丞。卒，赠吏部尚书。</p>
            <p>　　敬休夷澹，多容可，不饮酒食肉，不迩声色。弟简休，亦至工部侍郎。</p>
          </td>
        </tr>
      </table>
      <p>&nbsp;</p>
      <table width="460" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='173.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='175.htm'>下一页 </a></div>
                </td>
              </tr>
            </table>
            <p align=center>作者：[宋]欧阳修、宋祁 
            <hr width=90%>
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
          </td>
        </tr>
      </table>
      <p align="center" class="h">&nbsp; </p>
      </td>
  </tr>
  <tr> </tr>
</table>
<table width="776" border="0" cellspacing="0" cellpadding="0">
  <tr>
    <td>&nbsp;</td>
    <td width="476" height="20"><img src="bottom.gif" width="476" height="20"></td>
  </tr>
</table>
</body>
</html>
