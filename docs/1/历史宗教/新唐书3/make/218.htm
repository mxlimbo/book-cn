<html>
<head>
<title>列传第一百三十  列女</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<table width="776" border="0" cellspacing="0" cellpadding="0">
  <tr> 
    <td rowspan="2" height="234" valign="top" width="139"><img src="left.gif" height="234" width="139"></td>
    <td rowspan="2" width="87" valign="top" align="right"><img src="middle.gif" width="87" height="234" usemap="#Map" border="0"><map name="Map"><area shape="rect" coords="4,7,83,27" href="217.htm"><area shape="rect" coords="3,87,83,107" href="content.htm"><area shape="rect" coords="5,166,80,189" href="219.htm"></map></td>
    <td rowspan="2" width="74" valign="top"><img src="right.gif" width="74" height="234"></td>
    <td rowspan="2" valign="top" width="476"> 
      <p><img src="up.gif" width="476" height="20"></p>
      <table width="460" cellspacing="0" cellpadding="0">
        <tr> 
          <td> 
            <p>&nbsp;</p>
            <p align="center" class="h">列传第一百三十 列女</p>
          </td>
        </tr>
      </table>
      <br>
      <table width="460" border="0" cellspacing="0" cellpadding="0">
        <tr>
          <td>　　李德武妻裴淑英 杨庆妻王 房玄龄妻卢 独孤师仁姆王兰英 杨三安妻李樊会仁母敬 卫孝女无忌 郑义宗妻卢 刘寂妻夏侯碎金 於敏直妻张 
            楚王灵龟妃上官 杨绍宗妻王 贾孝女 李氏妻王阿足 攀彦琛妻魏 李母 汴女李崔绘妻卢 贤贞节妇李 符凤妻玉英 高叡妻秦 王琳妻韦 卢惟清妻徐 
            饶娥窦伯女仲女 卢甫妻李 邹待征妻薄 金节妇 高愍女 杨烈妇 贾直言妻董李孝女妙法 李湍妻 董昌龄丹杨 王孝女和子 段居贞妻谢 杨含妻萧 
            韦雍妻萧 衡方厚妻程 郑孝女 李廷节妻崔 殷保晦妻封绚 窦烈妇 李拯妻卢山阳女赵 周迪妻 硃延寿妻王
            <p>　　女子之行，於亲也孝，妇也节，母也义而慈，止矣。中古以前，书所载后、妃、夫人事，天下化之。后彤史职废，妇训、姆则不及於家，故贤女可纪者千载间寥寥相望。唐兴，风化陶淬且数百年，而闻家令姓窈窕淑女，至临大难，守礼节，白刃不能移，与哲人烈士争不朽名，寒如霜雪，亦可贵矣。今采获尤显行者著之篇，以绪正父父、子子、夫夫、妇妇之懿云。</p>
            <p>　　李德武妻裴，字淑英，安邑公矩之女，以孝闻乡党。德武在隋，坐事徙岭南，时嫁方逾岁，矩表离婚。德武谓裴曰：&quot;我方贬，无还理，君必俪它族，於此长决矣。&quot;答曰：&quot;夫，天也，可背乎？愿死无它。&quot;欲割耳誓，保姆持不许。夫姻媦，岁时塑望裴致礼惟谨。居不御薰泽。读《列女传》，见述不更嫁者，谓人曰：&quot;不践二廷，妇人之常，何异而载之书？&quot;后十年，德武未还，矩决嫁之，断发不食，矩知不能夺，听之。德武更娶汆硃氏，遇赦还，中道闻其完节，乃遣后妻，为夫妇如初。</p>
            <p>　　杨庆妻王者，世充足之女。庆以河间王子为郇王，守荥阳，陷於世充，故世充妻之，用为管州刺史。太宗攻洛阳，庆谋与王归唐，谢曰：&quot;郑以我奉箕帚者，缀公之心，今负恩背义，自为身谋，可若何？至长安，则公家婢耳，愿送我还东都。&quot;庆不听，王谓左右曰：&quot;唐胜则郑灭，郑安则吾夫死，若是，生何益？&quot;乃饮药死。庆入朝，官宜州刺史。</p>
            <p>　　房玄龄妻卢，失其世。玄龄微时，病且死，诿曰：&quot;吾病革，君年少，不可寡居，善事后人。&quot;卢泣人帐中，剔一目示玄龄，明无它。会玄龄良愈，礼之终身。</p>
            <p>　　王兰英者，独狐师仁之姆。师仁父武都谋归唐，王世充杀之。师仁始三岁，免死禁锢，兰英请髡钳得保养，许之。时丧乱，饿死者藉藉，游丐道路以食师仁，身啖土饮水。后诈为采新，窃师仁归京师。高祖嘉其义，诏封兰英永寿乡君。</p>
            <p>　　杨三安妻李，京兆高陵人。舅姑亡，三安又死，子幼，孤窭，画田夜纺，凡三年，葬舅姑及夫兄弟凡七丧，远近嗟涕。太宗闻而异之，赐帛三百段，遣州县存问，免其徭役。</p>
            <p>　　樊会仁母敬，蒲州河东人，字象子。笄而生会仁。夫死，事舅姑祥顺。家以其少，俗嫁之，潜约婚於里人，至期，阳为母病，使归视。敬至，知见绍，乃外为不知者，私谓会仁曰：&quot;吾孀处不死者，以母老儿幼，今舅将夺吾志，汝云何？&quot;会仁泣，敬曰：&quot;儿毋啼！&quot;乃伺隙遁去，家追及半道，以死自守，乃罢。会仁未冠卒，时敬母又终，既葬，谓所亲曰：&quot;母死子亡，何生为！&quot;不食数日死，闻者怜之。</p>
            <p>　　卫孝女，绛州夏人，字无忌。父为乡人卫长则所杀，无忌甫六岁，无兄弟，母改嫁。逮长，志报父仇。会从父大延客，长则在坐，无忌抵以甓，杀之。诣吏称父冤已报，请就刑。巡察使褚遂良以闻，太宗免其罪，给驿徙雍州，赐田宅。州县以礼嫁之。</p>
            <p>　　郑义宗妻卢者，范阳士族也。涉书史，事舅姑恭顺。夜有盗持兵劫其家，人皆匿窜，惟姑不能去，卢冒刃立姑侧，为贼捽捶几死。贼去，人问何为不惧，答曰：&quot;人所以异鸟兽者，以其有仁义也。今怜里急难尚相赴，况姑可委弃邪？若百有一危，我不得独生。&quot;姑曰：&quot;岁寒然后知松柏后凋，吾乃今见妇之心。&quot;</p>
            <p>　　刘寂妻夏侯，滑州胙城人，字碎金。父长云为盐城丞，丧明。时刘已生二女矣，求与刘绝，归侍父疾。又事后母以孝称。五年父亡，毁不胜丧，被发徙跣，身负土作冢，庐其左，寒不绵、日一食者三年。诏赐物二十段、粟十石，表异门闾。后其女居母丧，亦如母行，官又赐粟帛，表其门。</p>
            <p>　　於敏直妻张者，皖城公俭女也。生三岁，每父母病，已能昼夜省侍，颜色如成人。及长，愈恭顺仁孝。俭病笃，闻之，号泣几绝。俭死，一恸遂卒。高宗懿其行，赐物百段，以状属史官。</p>
            <p>　　楚王灵龟妃上官者，下邽士族也。灵龟出继哀王后，而舅姑在，妃朝夕侍奉，谨甚，凡珍美，非经献不先尝。灵龟卒，将葬，前妃无近族，议者欲不举，妃曰：&quot;逝者有知，魂可无托乎？&quot;乃备礼合葬。闻者嘉叹。丧除，兄弟共谕：&quot;妃少，又无子，可不有行。&quot;泣曰：&quot;丈夫以义，妇人以节，我未能殉沟壑，尚可御妆泽、祭他胙乎？&quot;将自劓刵，众遂不敢强。</p>
            <p>　　杨绍宗妻王，华州华阴人。在褓而母亡，继母鞠爱。父征辽殁，继母又卒，王年十五，乃举二母柩而立父象，招魂以葬，庐墓左。永徽中，诏：&quot;杨氏妇在隋时，父殁辽西，能招魂克葬。至祖父母茔隧，亲服板筑，哀感行路。&quot;因赐物段并粟，以阙表门。</p>
            <p>　　贾孝女，濮州鄄城人。年十五，父为族人玄基所杀。孝女弟强仁尚幼，孝女不肯嫁，躲抚育之。强仁能自树立，教伺玄基杀之，取其心告父墓。强仁诣县言状，有司论死。孝女诣阙请代弟死，高宗闵叹，诏并免之，内徙洛阳。</p>
            <p>　　李氏妻王阿足，深州鹿城人。早孤，无兄弟。归李氏数岁，夫死无子，以嫠姊高年无供养，乃不忍嫁。画耕夜织，能办生事，馀二十年，姊乃亡，葬送如礼。乡人服其义，争遣女妻往师其风训。寿终於家。</p>
            <p>　　樊彦琛妻魏者，扬州人。彦琛病，魏曰：&quot;公病且笃，不忍公独死。&quot;彦琛曰：&quot;死生，常道也。幸养诸孤使成立，相从而死，非吾取也。&quot;彦琛卒，值徐敬业难，陷兵中。闻其知音，令鼓筝，魏曰：&quot;夫亡不死，而逼我管弦，祸由我发。&quot;引刀斩其指。军伍欲强妻之，固拒不从，乃妨拟颈曰：&quot;从我者不死。&quot;魏厉声曰：&quot;狗盗，乃欲辱人，速死，吾志也！&quot;乃见害，闻者伤之。</p>
            <p>　　李畲母者，失其氏。有渊识。畲为监察御史，得禀米，量之三斛而赢，问於史，曰：&quot;御史米，不概也。&quot;又问车庸有几，曰：&quot;御史不偿也。&quot;母怒，敕归馀米，偿其庸，因切责畲。畲劾仓官，自言状，诸御史闻之，有惭色。</p>
            <p>　　汴女李者，年八岁父亡，殡於堂十年，朝夕临。及笄，母欲嫁之。断发，丐终养。居母丧，哀号过人，自庀葬具，州里送葬千馀人。庐於墓，蓬头，跣而负土，以完园茔，莳松数百。武后时，按察使薛季昶表之，诏树阙门闾。</p>
            <p>　　崔绘妻卢者，鸾台侍郎献之女。献有美名。绘丧，卢年少，家欲嫁之，卢称疾不许。女兄适工部侍郎李思冲，早亡。思冲方显重，表求继室，诏许，家内外姻皆然可。思冲归币三百舆，卢不可，曰：&quot;吾岂再辱於人乎？宁没身为婢。&quot;是夕，出自窦，粪秽面，还崔舍，断发自誓。思冲以闻，武后不夺也，诏为浮屠庀以终。</p>
            <p>　　坚贞节妇李者，年十七，嫁为郑廉妻。未逾年，廉死，常布衣蔬食。夜忽梦男子求为妻，初不许，后数数梦之。李自疑容貌未衰丑所召也，即截发，麻衣，不薰饰，垢面尘肤，自是不复梦。刺史白大威钦其操，号坚贞节妇，表旌门阙，名所居曰节妇里。</p>
            <p>　　符凤妻某氏，字玉英，尤姝美。凤以罪徙儋州，至南海，为獠贼所杀，胁玉英私之，对曰：&quot;一妇人不足事众男子，请推一长者。&quot;贼然之。乃请更衣，有顷，盛服立於舟，骂曰：&quot;受贼辱，不如死！&quot;自沉於海。</p>
            <p>　　高叡妻秦。叡为赵州刺史，为默啜所攻。州陷，叡仰药不死，至默啜所，示以窦带异袍，曰：&quot;降我，赐尔官；不降，且死。&quot;叡视秦，秦曰：&quot;君受天子恩，当以死报，贼一品官安足荣？&quot;自是皆瞑目不语。默啜知不可屈，乃杀之。</p>
            <p>　　王琳妻韦者，士族也。琳为眉州司功参军，俗僭侈盛饰，韦不知有簪珥。训二子坚、冰有法，后皆名闻。琳卒时，韦年二十五，家欲强嫁之，韦固拒，至不听音乐，处一室，或终日不食。卒年七十五，著《女训》行於世。</p>
            <p>　　卢惟清妻徐，淄州人，世客陈留。惟清仕历校书郎。徐女兄之夫李宜得以罪斥，惟清坐僚姻，贬播川尉。徐还乡里，粝食，斥铅膏，采絺不御。会大赦，徐间关迎惟清，至荆州，闻惟清死，二髯奴将劫徐归下江，徐知之，数其罪，奴不敢逼，劫其赀去。徐倍道行至播川，足茧流血，得惟清户，以丧还，阅岁至洛阳。既葬，以无子，终服还陈留。汴州刺史齐瀚高其节，颂而诗之。</p>
            <p>　　饶娥字琼真，饶州乐平人。生小家，勤织纴，颇自修整。父勣，渔於江，遇风涛，舟覆，尸不出。娥年十四，哭水上，不食三日死。俄大震电，水虫多死，父尸浮出，乡人异之，归赗具礼，葬父及娥鄱水之阴。县令魏仲光碣其墓。建中初，黜陟使郑淑则表旌其闾，河东柳宗元为立碑云。</p>
            <p>　　窦伯女、仲女，京兆奉天人。永泰中，遇贼行剽，二女自匿山谷，贼迹而得之，将逼以私。行临大谷，伯曰：&quot;我岂受污於贼！&quot;乃自投下，贼大骇。俄而仲亦跃而坠。京兆尹第五琦表其烈行，诏旌门闾，免其家徭役，官为庀葬。</p>
            <p>　　卢甫妻李，秦州成纪人。父澜，永泰初为蕲令。梁、宋兵兴，澜谕降剧贼数千人。刺史曹升袭贼，败之。贼疑澜卖己，执澜及其弟渤，兄弟争相代死，李见父被殷，亦请代父，遂皆遇害。</p>
            <p>　　又有王泛妻裴者，亦俘贼中，欲污之，骂曰：&quot;吾，衣冠子，岂爱生受污邪！&quot;贼临以兵，骂不止，乃支解焉。</p>
            <p>　　宣慰使李季卿闻状，诏赠李者昌县君、裴河东县君，澜、渤并赠官。</p>
            <p>　　邹待征妻薄者，从侍征官江阴。袁晁乱，薄为贼所掠，将污之，不从。语家媪使报待征曰：&quot;我义不辱。&quot;即死於水。贼去，得其尸。义声动江南，闻人李华作《哀节妇赋》。</p>
            <p>　　金节妇者，安南贼帅陶齐亮之母也。常以忠义诲齐亮，顽不受，遂绝之。自田而食，纺而衣，州里矜法焉。大历初，诏赐两丁侍养，本道使四时存问终身。</p>
            <p>　　高愍女名妹妹，父彦昭事李正己。及纳拒命，质其妻子，使守濮阳。建中二年，挈城归河南都统刘玄佐，纳屠其家。时女七岁，母李怜其幼，请免死为婢，许之。女不肯，曰：&quot;母兄绵不免，何赖而生？&quot;母兄将被刑，遍拜四方。女问故，答曰：&quot;神可祈也。&quot;女曰：&quot;我家以忠义诛，神尚何知而拜之！&quot;问父在所，西向哭，再拜就死。德宗骇叹，诏太常谥曰愍。诸儒争为之诔。</p>
            <p>　　彦昭从玄佐救宁陵，复汴州，累功授颍州刺史。朝廷录其忠，居州二十年不徙，卒赠陕州都督。</p>
            <p>　　杨烈妇者，李侃妻也。建中末，李希烈陷汴，谋袭陈州。侃为项城令，希烈分兵数千略定诸县，侃以城小贼锐，欲逃去，妇曰：&quot;寇至当守，力不足，则死焉。君而逃，尚谁守？&quot;侃曰：&quot;兵少财乏，若何？&quot;妇曰：&quot;县不守，则地贼地也，仓廪府库皆其积也，百姓皆其战士也於国家何有？请重赏募死士，尚可济。&quot;侃乃召吏民入廷中曰：&quot;令诚若主也，然满岁则去，非如吏民生此土也，坟墓存焉，宜相与死守，忍失身北面奉贼乎？&quot;众泣，许诺。乃徇曰：&quot;以瓦石击贼者，赏千钱；以刀矢杀贼者，万钱。&quot;得数百人。侃率以乘城，妇身自衅以享众。报贼曰：&quot;项城父老义不下贼，得吾城不足为威，宜亟去；徒失利，无益也。&quot;贼大笑。侃中流矢，还家，妇责曰：&quot;君不在，人谁肯固？死於外，犹愈於状也。&quot;侃遽登城。会贼将中矢死，遂引去，县卒完。诏迁侃太平令。</p>
            <p>　　先是万岁通天初，契丹寇平州，邹保英为刺史，城且陷，妻奚率家僮女丁乘城，不下贼，诏封诚节夫人。默啜攻飞狐，县令古玄应妻高能固守，虏引去，诏封徇忠县君。史思明之叛，卫州女子侯、滑州女子唐、青州女子王，相与歃血赴行营讨贼，滑濮节度使许叔冀表其忠，皆补果毅。虽敢决不忘於国，然不如杨烈妇慨慷知君臣大义云。</p>
            <p>　　贾直言妻董。直言坐事，贬岭南，以妻少，乃诀曰：&quot;生死不可期，吾去，可亟嫁，无须也。&quot;董不答，引绳束发，封以帛，使直言署，曰：&quot;非君手不解。&quot;直言贬二十年乃还，署帛宛然。及汤沐，发堕无馀。</p>
            <p>　　李孝女者，名妙法，瀛州博野人。安禄山乱，被劫徙它州。闻父亡，欲间道奔丧，一子不忍去，割一乳留以行。既至，父已葬，号踊请开父墓以视，宗族不许。复持刀刺心，乃为开。见棺，舌去尘，发治拭之。结庐墓左，手植松柏，有异鸟至。后，母病，或不食饮，女终日未尝视匕箸，及亡，刺血书於母臂而葬，庐墓终身。</p>
            <p>　　李湍妻某氏。湍籍吴元济军，元和中，自拔归鸟重胤，妻为贼缚而脔食之，将死，犹号湍曰：&quot;善事鸟仆射！&quot;观者叹泣。重胤请以其事属史官，诏可。</p>
            <p>　　董昌龄母杨，世居蔡。昌龄更事吴少阳，至元济时，为吴房令。母常密戒曰：&quot;逆顺成败，儿可图之。&quot;昌龄未决，徒郾城，杨复曰：&quot;逆贼欺天，神所不福。当逆降，无以我累。儿为忠臣，吾死不慊。&quot;会王师逼郾城，昌龄乃降。宪宗喜，即拜郾城令兼监察御史，昌龄谢曰：&quot;母之训也，臣何能！&quot;帝嗟叹。元济囚杨，欲杀者屡矣。蔡平而母在，陈许节度李逊表之，封北平郡太君。</p>
            <p>　　王孝女，徐州人，字和子。元和中，父兄皆防秋屯泾州，叶蕃寇边，并战死。和子年十七，单身被发徒跣蓑裳抵泾屯，日丐贷，护二丧还，葬於乡，植松柏，翦发坏容，庐墓所。节度使王智兴白状，诏旌其门。</p>
            <p>　　段居贞妻谢，字小娥，洪州豫章人。居贞本历阳侠少年，重气决，娶岁馀，与谢父同贾江湖上，并为盗所杀。小娥赴江流，伤脑折足，人救以免。转侧丐食至上元，梦父及夫告所杀主名，离析其文为十二言，持问内外姻，莫能晓。陇西李公佐隐占得其意，曰：&quot;杀若父者必申兰，若天必申春，试以是求之。&quot;小娥泣谢。诸申，乃名盗亡命者也。小娥诡服为男子，与佣保杂。物色岁馀，得兰於江州，春於独树浦。兰与春，从兄弟也。小娥托佣兰家，日以护信自效，兰倚之，虽包苴无不委。小娥见所盗段、谢服用故在，益知所梦不疑。出入二箕，伺其便。它日兰尽集群偷酾酒，兰与春醉，卧庐。小娥闭户，拔佩刀斩兰首，因大呼捕贼。乡人墙救，禽春，得赃千万，其党数十。小娥悉疏其人上之官，皆抵死，乃始自言状。刺史张锡嘉其烈，白观察使，使不为请。还豫章，人争聘之，不许。祝发事浮屠道，垢衣粝饭终身。</p>
            <p>　　杨含妻萧，父历，为抚州长史，以官卒，母亦亡。萧年十六，与谓皆韶淑，毁貌，载二丧还乡里，贫不能给舟庸，次宣州战鸟山，舟子委柩去。萧结庐水滨，与婢穿圹纳棺成坟，莳松柏，朝夕临，有驯鸟、缟兔、菌芝之祥。长老等为立舍，岁时进粟缣。丧满不释蓑，人高其行。或请昏，女曰：&quot;我弱不能北还，君诚为我致二柩葬故里，请事君子。&quot;於是，含以高安尉罢归，聘之，且请如素。萧以亲未葬，许其载，辞其采。已葬，乃释服而归杨云。</p>
            <p>　　韦雍妻萧。张弘靖镇幽州也，表雍在幕府。硃克融乱，雍被劫。萧闻难，与雍皆出，左右格之，不退。雍临刃，萧呼曰：&quot;我苟生无益，愿今日死君前。&quot;刑者断其臂，乃杀雍。萧意象晏然，观者哀叹。是夕死。大和中，杨志诚表其烈，诏赠兰陵县君。</p>
            <p>　　雍字和叔，擢进士第。</p>
            <p>　　衡方厚妻程。大和中，方厚为邕州录事参军。招讨使董昌龄治无状，方厚数争事，昌龄怒，将执付吏，辞以疾，不免，即以死告，卧棺中。昌龄知之，使阖棺甚牢。方厚闭久，以爪攫棺，爪尽乃绝。程惧并死，不敢哭。昌龄恬不疑，厚遣其丧。程徒行至阙下，叩右银台门，自刵陈冤，下御史鞫治有实，昌龄乃得罪。文宗诏封程武昌县君，赐一子九品正官员。</p>
            <p>　　郑孝女，兗州瑕丘人。父神佐，为官兵，战死庆州。时母已亡，又无兄弟，女时年二十四，即翦发毁服，身护丧还乡里，与母合葬。庐墓下，手树松柏成林。初，许适牙兵李玄庆，至是，谢不嫁。大中中，兗州节度使萧俶状於朝，有诏旌表其闾。</p>
            <p>　　李廷节妻崔。乾符中，廷节为郏城尉。王仙芝攻汝州，廷节被执。贼见崔妹美，将妻之，诟曰：&quot;我，士人妻，死亡有命，柰何受贼污？&quot;贼怒，刳其心食之。</p>
            <p>　　殷保晦妻封，敖孙也，名绚，字景文。能文章、草隶。保晦历校书郎。黄巢入长安，共匿兰陵里。明日，保晦逃。贼悦封色，欲取之，固拒。贼诱说万词，不答。贼怒，勃然曰：&quot;从则生，不然，正膏我剑！&quot;封骂曰：&quot;我，公卿子，守正而死，犹生也，终不辱逆贼手！&quot;遂遇害。保晦归，左右曰：&quot;夫人死矣！&quot;保晦号而绝。</p>
            <p>　　窦烈妇者，河南人，朝邑令华某妻。初，同州军乱，逐节度使李瑭走河中，令匿望仙里，不知所舍乃仇家也。夜半盗入，捽令首，欲杀之，窦泣蔽捍，苦持贼袂，至中刀不解，令得脱走不死，贼亦去。京兆闻之，归酒帛医药，几死而愈。</p>
            <p>　　李拯妻卢者，美姿，能属文。拯字昌时，咸通末擢进士，迁累考功郎中。黄巢乱，避地平阳，僖宗召为翰林学士。帝出宝鸡，陷於嗣襄王煴。煴败，拯死，卢伏尸哭。王行瑜兵逼之，不从，胁以刃，断一臂死。</p>
            <p>　　山阳女赵者，父盗盐，当论死，女诣官诉曰：&quot;迫饥而盗，救死尔，情有可原，能原之邪？否则请俱死。&quot;有司义之，许减父死。女曰：&quot;身今为官所赐，愿毁服依浮屠法以报。&quot;节截耳自信，侍父疾，卒不嫁。</p>
            <p>　　周迪妻某氏。迪善贾，往来广陵。会毕师鐸乱，人相掠卖以食。迪饥将绝，妻曰：&quot;今欲归，不两全。君亲在，不可并死，愿见卖以济君行。&quot;迪不忍，妻固与诣肆，售得数千钱以奉。迪至城门，守者谁何，疑其绐，与迪至肆问状，见妻首已在枅矣。迪里馀体归葬之。</p>
            <p>　　硃延寿妻王者，当杨行密时，延寿事行密为寿州刺史，恶行密不臣，与宁国节度使田頵谋绝之以归唐。事泄，行密以计召延寿，欲与扬州，延寿信之。将行，王曰：&quot;今若得扬州，成宿志，具兴衰在时，非系家也，然愿日一介为验。&quot;许之。及为行密所杀，介不至，王曰：&quot;事败矣。&quot;即部家仆，授兵器。方阖扉而捕骑至，遂出私帑施民，发百燎焚牙居，呼天曰：&quot;我誓不为仇人辱！&quot;赴火死。</p>
          </td>
        </tr>
      </table>
      <p>&nbsp;</p>
      <table width="460" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='217.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='219.htm'>下一页 </a></div>
                </td>
              </tr>
            </table>
            <p align=center>作者：[宋]欧阳修、宋祁 
            <hr width=90%>
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
          </td>
        </tr>
      </table>
      <p align="center" class="h">&nbsp; </p>
      </td>
  </tr>
  <tr> </tr>
</table>
<table width="776" border="0" cellspacing="0" cellpadding="0">
  <tr>
    <td>&nbsp;</td>
    <td width="476" height="20"><img src="bottom.gif" width="476" height="20"></td>
  </tr>
</table>
</body>
</html>
