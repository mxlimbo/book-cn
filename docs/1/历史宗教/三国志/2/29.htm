<html>
<head>
<title>方技传</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#B29B77" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0" height="180" background="topbg.jpg">
    <tr valign="bottom" align="center"> 
      <td>
        <table border="0" cellpadding="0" cellspacing="0" width="710">
          <tr valign="top"> 
            <td rowspan="7"><img name="t1" src="t1.gif" width="546" height="135" border="0"></td>
            <td><img name="br1" src="br1.gif" width="73" height="15" border="0"></td>
            <td rowspan="7"><img name="t2" src="t2.gif" width="91" height="135" border="0"></td>
          </tr>
          <tr valign="top"> 
            <td width="73" height="24"><a href="content.htm"><img name="top" src="top.gif" width="73" height="24" border="0"></a></td>
          </tr>
          <tr valign="top"> 
            <td height="14" bgcolor="#C18F1E"></td>
          </tr>
          <tr valign="top"> 
            <td width="73" height="24"><a href="28.htm"><img name="last" src="last.gif" width="73" height="24" border="0"></a></td>
          </tr>
          <tr valign="top"> 
            <td height="13" bgcolor="#C18F1E"></td>
          </tr>
          <tr valign="top"> 
            <td width="73" height="24"><a href="30.htm"><img name="next" src="next.gif" width="73" height="24" border="0"></a></td>
          </tr>
          <tr valign="top"> 
            <td><img name="br2" src="br2.gif" width="73" height="21" border="0"></td>
          </tr>
        </table>
      </td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="33" height="25"><img src="cor1.gif" width="33" height="25"></td>
      <td background="topline.gif"></td>
      <td width="33" height="25"><img src="cor2.gif" width="33" height="25"></td>
    </tr>
    <tr>
      <td background="sidebgl.gif"></td>
      <td align="center" valign="top">
        <p></p>
        <table width="520" cellspacing="0" cellpadding="0" align="center">
          <tr> 
            <td> 
              <p>&nbsp;</p>
              <p align="center" class="h">方技传</p>
            </td>
          </tr>
        </table>
        <br>
        <table width="520" border="0" cellspacing="0" cellpadding="0">
          <tr>
            <td> 
              <p>　　华佗字元化，沛国谯人也。一名旉。游学徐土，兼通数经。沛相陈珪举孝廉，太尉黄琬辟，皆不就。晓养性之术，时人以为年且百岁而貌有壮容。又精方药，其疗疾，合汤不过数种，心解分剂，不复称量，煮熟便饮，语其节度，舍去辄愈。若当灸，不过一两处，每处不过七八壮，病亦应除。若当针，亦不过一两处，下针言&quot;当引某许，若至，语人。病者言已到，应便拔针，病亦行差。若病结积在内，针药所不能及，当须刳割者，便饮其麻沸散，须臾便如醉死无所知，因破取。病若在肠中，便断肠湔洗，缝腹膏摩，四五日差，不痛。人亦不自寤，一月之间，即平复矣。</p>
              <p>　　故甘陵相夫人有娠六月，腹痛不安，佗视脉曰：&quot;胎已死矣。&quot;使人手摸知所在，在左则男，在右则女。人云：&quot;在左，于是为汤下之，果下男形，即愈。县吏尹世苦四支烦。口中干，不欲闻人声，小便不利。佗曰&quot;试作热食，得汗则愈，不汗，后三日死。&quot;即作热食而不汗出。佗曰：&quot;藏气已绝于内，当啼泣而绝。&quot;果如佗言。府吏儿寻、李延共止，俱头痛身热，所苦正同。佗曰：&quot;寻当下之，延当发汗。&quot;或难其异，佗曰：&quot;寻外实，延内实，故治之宜殊。&quot;即各与药，明旦并起。盐渎严昕与数人共候佗，适至，佗谓昕曰：&quot;君身中佳否?&quot;昕曰：&quot;自如常。&quot;佗曰：&quot;君有急病见于面，莫多饮酒。&quot;坐毕归。行数里，昕卒头眩堕车，人扶将还，载归家，中宿死。</p>
              <p>　　故督邮顿子献得病己差，诣佗视脉曰：&quot;尚虚，未得复，勿为劳事，御内即死。临死，当吐舌数寸。&quot;其妻闻其病除，从百余里来省之。止宿交接，中间三日发病，一如佗言。督邮徐毅得病，佗往省之，毅谓佗曰：&quot;昨使医曹吏刘租针胃管讫，便苦咳嗽，欲卧不安。&quot;佗曰：&quot;刺不得胃管，误中肝也，食当日减，五日不救。&quot;遂如佗言。</p>
              <p>　　东阳陈叔山小男二岁得疾，下利常先啼，日以羸困。问佗，佗曰：&quot;其母怀躯，阳气内养，乳中虚冷，儿得母寒，故令不时愈。&quot;佗与四物女宛丸，十日即除。</p>
              <p>　　彭城夫人夜之厕。虿螫其手，呻呼无赖。佗令温汤近热，渍手其中，卒可得寐，但旁人数为易汤，汤令暖之，其旦即愈。</p>
              <p>　　军吏梅平得病，除名还家，家居广陵，未至二百里，止亲人舍。有顷，佗偶至主人许，主人令佗视平，佗谓平曰：&quot;君早见我，可不至此。今疾已结，促去可得与家相见，五日卒。&quot;应时归，如佗所刻。</p>
              <p>　　佗行道，见一人病咽塞，嗜食而不得下，家人车载欲往就医。佗闻其呻吟，驻车往视，语之曰：&quot;向来道边有卖饼家蒜齑大酢，从取三升饮之，病自当去。&quot;即如佗言，立吐蛇-校，县车边，欲造佗。佗尚未还，小儿戏门前，逆见，自相谓曰：&quot;似逢我公，车边病是也。&quot;疾者前入坐，见佗北壁县此蛇辈约以十数。</p>
              <p>　　又有一郡守病，佗以为其人盛怒则差，乃多受其货而不加治，无何弃去，留书骂之。郡守果大怒，令人迫捉杀佗。郡守子知之，属使勿逐。守瞋恚既甚，吐黑血数升而愈。又有一士大夫不快。佗云：&quot;君病深。当破腹取。然君寿亦不过十年，病不能杀君，忍病十岁，寿惧当尽，不足故自刳裂。&quot;士大夫不耐痛痒，必欲除之。佗遂下手，所患寻差，十年竟死。</p>
              <p>　　广陵太守陈登得病，胸中烦懑，面赤不食。佗脉之，曰：&quot;府君胃中有虫数升，欲成内疽，食腥物所为也。&quot;即作汤二升，先服一升，斯须尽服之。食顷，吐出三升许虫，赤头皆动，半身是生鱼脍也，所苦便愈。佗曰：&quot;此病后三期当发，遇良医乃可济救。&quot;依期果发动，时佗不在，如言而死。太祖闻而召佗，佗常在左右。太祖苦头风，每发，心乱目眩，佗针鬲，随手而差。</p>
              <p>　　李将军妻病甚，呼佗视脉曰：&quot;伤娠而胎不去。&quot;将军言：&quot;（闻）[间]实伤娠，胎已去矣。&quot;佗曰：&quot;案脉，胎未去也。&quot;将军以为不然。佗舍去，妇稍小差。百余日复动，更呼佗。佗曰：&quot;此脉故事有胎。前当生两儿，一儿先出，血出甚多，后儿不及生。母不自觉，旁人亦不寤，不复迎，遂不得生。胎死，血脉不复归，必燥著母脊。故使多脊痛。今当与汤，并针一处，此死胎必出。&quot;汤针既加，妇痛急如欲生者。佗曰：&quot;此死胎久枯，不能自出，宜使人探之。&quot;果得一死男，手足完具，色黑，长可尺所。</p>
              <p>　　佗之绝技，凡此类也。然本作士人，以医见业，意常自悔，后太祖亲理，得病篙笃，使佗专视。佗曰：&quot;此近难济，恒事攻治，可延岁月。&quot;佗久远家思归，因曰：&quot;当得家书，方欲暂还耳。&quot;到家，辞以妻病，数乞期不反。太祖累书呼，又敕郡县发遣。佗恃能厌食事，犹不上道。太祖大怒，使人往检，若妻信病，赐小豆四十斛，宽假限日。若其虚诈，便收送之。于是传付许狱，考验首服。荀彧请曰：&quot;佗术实工，人命所县，宜含宥之。&quot;太祖曰：&quot;不忧，天下当无此鼠辈耶?&quot;遂考竟佗。佗临死，出一卷书与狱吏，曰：&quot;此可以活人。&quot;吏畏法不受，佗亦不强，索火烧之。佗死后，太祖头风未除。太祖曰：&quot;佗能愈此。小人养吾病，欲以自重，然吾不杀此子，亦终当不为我断此根原耳。&quot;及后爱子仓舒病因，太祖叹曰：&quot;吾侮杀华佗，令此儿强死也。&quot;</p>
              <p>　　初，军吏李成苦咳嗽，昼夜不寤，时吐脓血，以问佗。佗言：&quot;君病肠臃，咳之所吐，非从肺来也。与君散两钱，当吐二升余脓血讫，快自养，一月可小起，好自将爱，一年便健。十八岁当一小发，服此散，亦行复差。若不得此药，故当死。&quot;复与两钱散。成得药，去五六岁，亲中人有病如成者。谓成曰：&quot;卿今强健，我欲死，何忍无急去药，以待不样?先持贷我，我差，为卿从华佗更索。&quot;成与之。已故到谯，适值佗见收，匆匆不忍从求。后十八岁，成病竟发，无药可服，以至于死。广陵吴普、彭城樊阿皆从佗学。普依准佗治，多所全济。佗语普曰：&quot;人体欲得劳动，但不当使极尔。动摇则谷气得消，血脉流通，病不得生，譬犹户枢不朽是也。是以古之仙者为导引之事，熊颈鸱顾，引輓腰体，动诸关节，以求难老。吾有一术，名五禽之戏，一曰虎，二曰鹿，三曰熊，四曰猿，五曰鸟，亦以除疾，并利蹄足，以当导引。体中不快，起作一禽之戏，沾濡汗出，因上著粉，身体轻便，腹中欲食。&quot;普施行之，年九十余，耳目聪明，齿牙完坚。阿善针术。凡医咸言背及胸藏之间不可妄针，针之不过四分，而阿针背入一二寸，巨阙胸藏针下五六寸，而病辄皆瘳。阿从佗求可服食益于人者，佗授以漆叶青黏散。漆时屑一升，青粘屑十四两，以是为率，盲久服去三虫，利五藏，轻体，使人头于白。阿从其言，寿百余岁。漆叶处所而有，青黏生于丰、沛、彭城及朝歌云。</p>
              <p>　　杜夔字公良，河南人也。以知音为雅乐郎，中平五年，疾去官。州、郡、司徒礼辟，以世乱奔荆州。荆州牧刘表令与孟曜为汉主合雅乐，乐备，表欲庭观之，夔谏曰：&quot;今将军号（不）为天于合乐，而庭作之，无乃不可乎!&quot;表纳其言而止。后表子琮降太祖，太祖以夔为军谋祭酒，参太乐事，因令创制雅乐。夔善钟律，聪思过人，丝竹八音，靡所不能，惟歌舞非所长。时散郎邓静、尹齐善咏雅乐，歌师尹胡能歌宗庙郊祀之曲，舞师冯肃、服养晓知先代诸舞，夔总统研精，远考诸经，近采故事，教习讲肄，备作乐器。绍复先代古乐，皆自夔始也。</p>
              <p>　　黄初中，为太乐令、协律都尉。汉铸钟工柴玉巧有意思，形器之中，多所造作，亦为时贵人见知。夔令玉铸铜钟，其声均清浊多不如法，数毁改作。玉甚厌之，谓夔清浊任意，颇拒捍夔。夔、玉更相白干太祖，太祖取所铸钟，杂错更试，然后知夔为精而玉之妄也，于是罪玉及诸子，皆为养马士。文帝爱待玉，又尝令夔与左愿等于宾客之中吹笙鼓琴，夔有难色，由是帝意不悦。后因他事系夔．使愿等就学，夔自谓所习者雅，仕宦有本，意犹不满，遂黜免以卒。</p>
              <p>　　弟子河南邵登、张泰、桑馥，备至太乐丞，下邳陈颃司律中即将。自左延年等虽妙于音，咸善郑声，其好古存正莫及夔。</p>
              <p>　　朱建平，沛国人也。善相术，于闾巷之间，效验非一。太祖为魏公，闻之，召为郎。文帝为五官将，坐上会客三十余人，文帝问己年寿，又令遍相众宾。建平曰：&quot;将军当寿八十，至四十时当有小厄，愿谨护之。&quot;谓夏侯威曰；&quot;君四十九位为州牧，而当有厄，厄若得过，可年至七十，致位公辅。&quot;谓应璩曰：&quot;君六十二位为常伯，而当有厄，先此一年，当独见一白狗，而旁人不见也。&quot;谓曹彪曰：&quot;君据藩国，至五十七当厄于兵。宜善防之。&quot;</p>
              <p>　　初，颖川荀攸、钟繇相与亲善。攸先亡，子幼。繇经纪其门户，欲嫁其妾。与人书曰：&quot;吾与公达曾共使朱建平相。建平曰：'荀君虽少，然当以后事付钟君。'吾时啁之曰：'惟当嫁卿阿骛耳。'何意此子竟早陨没，戏言遂验乎!今欲嫁阿骛，使得善处。追思建平之妙，虽唐举、许负何以复加也!&quot;</p>
              <p>　　文帝黄初七年，年四十，病困。谓左右曰：&quot;建平所言八十，谓昼夜也，吾其决矣。&quot;顷之，果崩。夏侯威为兖州刺史，年四十九，十二月上旬得疾，念建平之言，自分必死，豫作遗令及送丧之备，咸使素办。至下旬转差，垂以平复。三十日日昃，请纪纲大吏设酒，曰：&quot;吾报苦渐平，明日鸡鸣，年便五十，建平之戒，真必过矣。&quot;威罢客之后，合瞑疾动，夜关遂卒。璩六十一为待中，直省内，欻见白狗，问之众人，悉无见者。于是数聚会，并急游观田里，饮宴自娱，过期一年，六十三卒。曹彪封楚王，年五十七，坐与王淩通谋，赐死。凡说此辈，无不如言，不能具详，故粗记数事。惟相司空王昶、征北将军程喜、中领军王肃有蹉跌云。肃年六十二，疾笃，众医并以为不愈。肃夫人问遗言。肃云：&quot;建平相我逾七十，位至三公，今皆未也，将何虑也乎!&quot;而肃竟卒。建平又善相马。文帝将出，取马外入，建平道遇之语曰：&quot;此马之相，今日死矣。&quot;帝将乘马，马恶衣香，惊啮文帝膝，帝大怒，即便杀之。建平黄初中卒。</p>
              <p>　　周宣字孔和，乐安人也。为郡吏。太守杨沛梦人曰：&quot;八月-日曹公当至，必与君杖，饮以药酒。&quot;使宣占之。是时黄巾贼起。宣对曰：&quot;夫杖起弱者，药治人病，八月一日，贼必除灭。&quot;至期，贼果破。后东平刘桢梦蛇生四足，穴居门中，使宣占之，宣曰：&quot;此为国梦，非君家之事也。当杀女子而作贼者。&quot;顷之，女贼郑、姜遂惧夷讨，以蛇女子之祥，足非蛇之所宜故也。文帝问宣曰：&quot;吾梦殿屋两瓦坠地，化为双鸳鸯，此何谓也?&quot;宣对曰：&quot;后宫当有暴死者。&quot;帝曰：&quot;吾诈卿耳!&quot;宣对曰：&quot;夫梦者意耳，苟以形言，便占吉凶。&quot;言未毕，而黄门令奏宫人相杀。无几，帝复问曰：&quot;我昨夜梦青气自地属天。&quot;宣对曰：&quot;天下当有贵女子冤死。&quot;是时，帝已遣使赐甄后玺书，闻宣言而悔之，遣入迫使者不及。帝复问曰：&quot;吾梦摩钱文，欲令灭而更愈明，此何谓邪?&quot;宣怅然不对。帝重问之，宣对曰：&quot;此自陛下家事，虽意欲尔而太后不听，是以文欲灭而明耳。&quot;时帝欲治弟植之罪，逼于太后，但加贬爵。以宣为中郎，属太史。尝有问宣曰：&quot;吾昨夜梦见刍狗，其占何也?&quot;宣答曰：&quot;君欲得美食耳!&quot;有顷，出行，果遇丰膳。后又问宣曰：&quot;昨夜尝见刍狗，何也?&quot;宣曰：&quot;君欲堕车折脚，宜戒慎之。&quot;顿之，果如宣言。后又问宣：&quot;昨夜梦见刍狗何也?&quot;宣曰：&quot;君家失火，当善护之。&quot;俄遂火起。语宣曰：&quot;前后三时，皆不梦也。聊试君耳，何以皆验邪?&quot;宣对曰：&quot;此神灵动君使言，故与真梦无异也。&quot;又问宣曰：&quot;三梦刍狗而其占不同，何也?&quot;宣曰：&quot;刍狗者，祭神之物。故君始梦，当得饮食也。祭祀既讫，则刍狗为车所轹，故中梦当堕车折脚也。刍狗既车铄之后，必载以为樵，故后梦忧失火也。&quot;宣之叙梦，凡此类也。十中八九，世以比建平之相矣。其余效故不次列。明帝末卒。</p>
              <p>　　管辂字公明，平原人也。容貌粗丑，无威仪而嗜酒，饮食言戏，不择非类，故人多爱之而不敬也。父为利漕，利漕民郭恩兄弟三人，皆得躄疾。使辂筮其所由。辂曰：&quot;卦中有君本墓，墓中有女鬼，非君伯母，当叔母也。昔饥荒之世，当有利其数升米者，排著井中，啧啧有声，推一大石，下破其头，孤魂冤痛，自诉于天。&quot;于是恩涕泣服罪。</p>
              <p>　　广平刘奉林妇病困，已买棺器。时正月也，使辂占，曰：&quot;命在八月辛卯日日中时。&quot;林谓必不然，而妇渐差，至秋发动，一如辂言。辂往见安平太守王基，基令作卦。辂曰：&quot;当有贱妇人，生一男儿，堕地便走入灶中死。又床上当有一大蛇衔笔，小大共视，须臾去之也，又乌来入室中，与燕共斗，燕死，乌去。有此三怪。&quot;基大惊，问其吉凶。辂曰：&quot;直官舍久远，魑魅魍魉为怪耳。儿生便走，非能自走，直宋无忌之妖将其入灶也。大蛇衔笔，直老书佐耳。乌与燕斗，直老铃下耳。今卦中见象而不见其凶，知非妖咎之征，自都忧也。&quot;后卒无患。</p>
              <p>　　时信都令家妇女惊恐，更互疾病，使辂筮之。辂曰：&quot;君北堂西头，有两死男子，一男持矛，一男持弓箭，头在壁内，脚在壁外。持矛者主刺头，故头重痛不得举也。持弓箭者主射胸腹，故心中县痛不得饮食也。昼则浮游，夜来病人，故使惊恐也。&quot;于是掘徙骸骨，家中皆愈。</p>
              <p>　　清河王经去官还家，辂与相见。经曰：&quot;近有一怪，大不喜之，欲烦作卦。&quot;卦成，辂曰：&quot;爻吉，不为怪也。君夜在堂户前，有一流光如燕爵者，入君怀中，殷殷有声，内神不安，解衣彷徉，招呼妇人，觅索余光。&quot;经大笑曰：&quot;实如君言。&quot;辂曰：&quot;吉，迁官之征也，其应行至。&quot;顷之，经为江夏太守。</p>
              <p>　　辂又至郭恩家，有飞鸠来在梁头，鸣甚悲。辂曰：&quot;当有老公从东方来，携豚一头，酒一壶。主人虽喜，当有小故。&quot;明日果有客，如所占。恩使客节酒、戒肉，慎火，而射鸡作食，箭从树间激中数岁女子手，流血惊怖。</p>
              <p>　　辂至安德令刘长仁家，有鸣鹊来在的阁屋上，其声甚急。辂曰：&quot;鹊言东北有妇昨杀夫，牵引西家人夫离娄，候不过日在虞渊之际，告者至矣。&quot;到时，果有东北同伍民来告邻妇手杀其夫。诈言&quot;西家人与夫有嫌，来杀我婿&quot;。辂至列人典农王弘直许，有飘风高三尺余，从申上来，在庭中幢幢回转，息以复起，良久乃止。直以问辂，辂曰：&quot;东方当有马吏至，恐父哭子，如何!&quot;明日胶东吏到，直子果亡。直问其故，辂曰：&quot;其日乙卯，则长子之候也。木落于申，斗建申，申破寅，死丧之候也。日加午而风发，则马之候也。离为文章，则吏之候也。申未为虎，虎为大人，则父之候也。&quot;有雄雉飞来，登直内铃柱头，直大以不安，令辂作卦，辂曰：&quot;到五月必迁。&quot;时三月也。至期，直果为勃海太守。馆陶令诸葛原迁新兴太守，辂往祖饯之，宾客并会。原自起取燕卵、蜂蜜、蜘蛛著器中，使射覆。卦成辂曰：&quot;第一物，含气须变，依乎宇堂，雄雌以形，翅冀舒张，此燕卵也；第二物，家室倒悬，门户众多，藏精育毒，得秋乃化，此蜂窠也；第三物，觳觫长足，吐丝成罗，寻网求食，利在昏夜，此蜘蛛也。&quot;举坐惊喜。辂族兄孝国，居在斥丘，辂往从之，与二客会。客去后，辂谓孝国曰：&quot;此二人天庭及口耳之间同有凶气，异变俱起，双魂无宅，流魂于海，骨归于家，少许时当并死也。&quot;复数十日，二人饮酒醉，夜共载车，牛惊下道入漳河中，皆即溺死也。</p>
              <p>　　当此之时，辂之邻里，外户不闭，无相偷窃者。清河太守华表，召辂为文学掾。安平赵孔曜荐辂于冀州刺史裴徽曰：&quot;辂雅性宽大，与世无忌，仰观天文则同妙甘公、石申，俯览《周易》则齐思季主。今明使君方垂神幽薮，留精九皋，辂宣蒙阴和之应，得及羽仪之时。&quot;徽于是辟为文学从事，引与相见，大善友之。徙部巨鹿，迁治中别驾。初应州召，与弟季儒共载，至武城西，自卦吉凶。语儒云：&quot;当在故城中见貍，尔者乃显。&quot;前到河西故城角，正见貍共踞城侧，兄弟并喜。正始九年举秀才。</p>
              <p>　　十二月二十八日，吏部尚书何晏请之，邓飏在晏许。晏谓辂曰：&quot;闻君著乂神妙，试为作一卦，知位当至三公不?&quot;又问：&quot;连梦见青蝇数十头，来在鼻上，驱之不肯去，有何意故?&quot;辂曰：&quot;夫飞鸮，天下贱鸟，及其在食椹，则怀我好音，况辂心非草木，敢不尽忠?昔元、凯之弼重华，宣惠慈和，周公之冀成王，坐而待旦，故能流光六合，万国咸宁。此乃履道休应，非卜筮之所明也。今君侯位重山岳，势若雷电，而怀德者鲜，畏威者众，殆非小心翼翼多福之仁。又鼻者艮，此天中之山，高而不危，所以长守贵也。今青蝇臭恶，而集之焉。位峻者颠，轻豪者亡，不可不思害盈之数，盛衰之期。是故山在地中日谦，雷在天上曰壮；谦则裒多益寡，壮则非礼不履。未有损己而不光大，行非而不伤败。愿君侯上追文王六爻之旨，下思尼父彖象之义，然后三公可决，青蝇可驱也。&quot;飏曰：&quot;此老生之常谭。&quot;辂答曰：&quot;夫老生者见不生，常谭者见不谭。&quot;晏曰：&quot;过岁更当相见。&quot;辂还邑舍，具以此言语舅氏，舅氏责辂言太切至。辂曰：&quot;与死人语，何所畏邪?&quot;舅大怒，谓辂狂悖。岁朝，西北大风，尘埃蔽天，十余日，闻晏、飏皆诛，然后舅氏乃服。</p>
              <p>　　始路过魏郡太守钟毓，共论《易》义。辂因言：&quot;卜可知君生死之日&quot;。毓使筮其生日月，如言无蹉跌。毓大愕然曰：&quot;君可畏也。死以付天，不以付君。&quot;遂不复筮。毓问辂：&quot;天下当太平否?&quot;辂曰：&quot;方今四九天飞，利见大人，神武升建，王道文明，何忧不平?&quot;毓未解辂言，无几，曹爽等诛，乃觉寤云。</p>
              <p>　　平原太守刘邠取印囊及山鸡毛著器中，使筮。辂曰：&quot;内方外圆，五色成文，含宝守信，出则有章，此印囊也。高岳岩岩，有鸟朱身，羽冀玄黄，鸣不失晨，此山鸡毛也。&quot;邠曰：&quot;此郡官舍，连有变怪，使人恐怖，其理何由?&quot;辂曰：&quot;或因汉末之乱，兵马扰攘，军尸流血。污染丘山，故因昏夕，多有怪形也。明府道德高妙，自天祐之，愿安百禄，以光休宠。&quot;</p>
              <p>　　清河令徐季龙使人行猎，令辂筮其所得。辂曰：&quot;当获小兽，复非食禽，虽有爪牙，微而不强，虽有文章，蔚而不明，非虎非雉，其名曰狸。&quot;猎人暮归，果如辂言。季龙取十三种物，著大箧中，使辂射。云：&quot;器中藉藉有十三种物。&quot;先说鸡子，后道蚕蛹。遂一一名之，惟到梳为枇耳。</p>
              <p>　　辂随军西行，过毋丘头墓下，倚树哀吟，精神不乐。人问其故。辂曰：&quot;林木虽茂，无形可久。碑诔虽美，无后可守。玄武藏头，苍龙无足，白虎衔尸，朱雀悲哭，四危以备，法当灭族。不过二载，其应至矣。&quot;卒如其言。后得休，过清河倪太守。时天旱，倪问辂雨期。辂曰：&quot;今夕当雨。&quot;是日晹燥，昼无形似，府丞及令在坐，咸谓不然。到鼓一中，星月皆没，风云并起，竟成快雨。于是倪盛修主人礼，共为欢乐。</p>
              <p>　　正元二年，弟辰谓辂曰：&quot;大将军待君意厚，冀当富贵乎?&quot;辂长叹曰：&quot;吾自知有分直耳，然天与我才明，不与我年寿，恐四十七八间，不见女嫁儿娶妇也。若得免此，欲作洛阳令，可使路不拾遗，枹鼓不鸣。但恐至太山治鬼，不得治生人，如何!&quot;辰问其故。辂曰：&quot;吾额上无生骨，眼中无守精，鼻无梁校，脚无天根，背无三甲，腹无三壬，此皆不寿之验。又吾本命在寅，加月食夜生。天有常数，不可得讳，但人不知耳。吾前后相当死者过百人，略无错也。&quot;</p>
              <p>　　是岁八月，为少府丞。明年二月卒，年四十八。</p>
              <p>　　评曰：华佗之医诊，杜夔之声乐，朱建平之相术，周宣之相梦，管辂之术筮，诚皆玄妙之殊巧，非常之绝技矣。昔史迁著扁鹊、仓公、日者之传，所以广异闻而表奇事也。故存录云尔。</p>
              </td>
          </tr>
        </table>
        <br>
        <table width="520" border="0" cellspacing="0" cellpadding="0">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='28.htm'>上一页</a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='30.htm'>下一页</a></div>
                  </td>
                </tr>
              </table>
              <p align=center>作者：[西晋]陈寿 
              <hr width=90%>
              <p align=center>本书由“<a href="http://eshu.yeah.net">E书时空</a>”免费制作；<br>
                想要更多的免费电子图书，请光临<br>
                <a href="http://eshu.yeah.net">http://eshu.yeah.net/</a>
              </td>
          </tr>
        </table>
        <p>&nbsp;</p></td>
      <td background="sidebgr.gif">&nbsp;</td>
    </tr>
    <tr>
      <td>&nbsp;</td>
      <td>&nbsp;</td>
      <td>&nbsp;</td>
    </tr>
  </table>
</div>
</body>
</html>
