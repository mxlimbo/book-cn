<html>
<head>
<title>孙破虏讨逆传</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#B29B77" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0" height="180" background="topbg.jpg">
    <tr valign="bottom" align="center"> 
      <td>
        <table border="0" cellpadding="0" cellspacing="0" width="710">
          <tr valign="top"> 
            <td rowspan="7"><img name="t1" src="t1.gif" width="546" height="135" border="0"></td>
            <td><img name="br1" src="br1.gif" width="73" height="15" border="0"></td>
            <td rowspan="7"><img name="t2" src="t2.gif" width="91" height="135" border="0"></td>
          </tr>
          <tr valign="top"> 
            <td width="73" height="24"><a href="content.htm"><img name="top" src="top.gif" width="73" height="24" border="0"></a></td>
          </tr>
          <tr valign="top"> 
            <td height="14" bgcolor="#C18F1E"></td>
          </tr>
          <tr valign="top"> 
            <td width="73" height="24"><a href="45.htm"><img name="last" src="last.gif" width="73" height="24" border="0"></a></td>
          </tr>
          <tr valign="top"> 
            <td height="13" bgcolor="#C18F1E"></td>
          </tr>
          <tr valign="top"> 
            <td width="73" height="24"><a href="47.htm"><img name="next" src="next.gif" width="73" height="24" border="0"></a></td>
          </tr>
          <tr valign="top"> 
            <td><img name="br2" src="br2.gif" width="73" height="21" border="0"></td>
          </tr>
        </table>
      </td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="33" height="25"><img src="cor1.gif" width="33" height="25"></td>
      <td background="topline.gif"></td>
      <td width="33" height="25"><img src="cor2.gif" width="33" height="25"></td>
    </tr>
    <tr>
      <td background="sidebgl.gif"></td>
      <td align="center" valign="top">
        <p></p>
        <table width="520" cellspacing="0" cellpadding="0" align="center">
          <tr> 
            <td> 
              <p>&nbsp;</p>
              <p align="center" class="h">孙破虏讨逆传</p>
            </td>
          </tr>
        </table>
        <br>
        <table width="520" border="0" cellspacing="0" cellpadding="0">
          <tr>
            <td> 
              <p>　　孙坚字文台，吴郡富春人，盖孙武之后也。</p>
              <p>　　少为县吏。年十七，与父共载船至钱唐，会海贼胡玉等从匏里上掠取贾人财物，方于岸上分之，行旅皆住，船不敢进。坚谓父曰：&quot;此贼可击，请讨之。&quot;父日：&quot;非尔所图也。&quot;坚行操刀上岸，以手东西指麾，若分部人兵以罗遮贼状。贼望见，以为官兵捕之，即委财物散走。坚追，斩得一级以还。父大惊。由是显闻，府召署假尉。会稽妖贼许昌起于句章，自称阳明皇帝，与其子韶扇动诸县，众以万数。坚以郡司马募召精勇，得千余人，与州郡合讨破之。是岁，嘉平元年也。刺史臧旻列上功状，诏书除坚监渎丞，数岁徙盱眙丞，又徙下邳丞。</p>
              <p>　　中平元年，黄巾贼师张角起于魏郡。托有神灵，遣八使以善道教化天下，而潜相连结，自称黄天泰平。三月甲子，三十六（万）一旦俱发，天下响应，燔烧郡县，杀害长吏。汉遣车骑将军皇甫嵩、中郎将朱俊将兵讨击之。俊表请坚为佐军司马，乡里少年随在下邳者皆愿从。坚又募诸商旅及淮、泗精兵，合千许人，与俊并力奋击，所向无前。汝、颍贼困迫，走保宛城。坚身当一面，登城先入，众乃蚁附，遂大破之。俊具以状闻上，拜坚别部司马。</p>
              <p>　　边章、韩遂作乱凉州，中郎将董卓拒讨无功。中平三年，遣司空张温行车骑将军，西讨章等。温表请坚与参军事，屯长安。温以诏书召卓，卓良久乃诣温。温责让卓，卓应对不顺。坚时在坐，前耳语谓温曰：&quot;卓不怖罪而鸱张大语，宜以召不时至，陈军法斩之。&quot;温曰：&quot;卓素著威名于陇蜀之间，今日杀之，西行无依。&quot;坚曰：&quot;明公亲率王兵，威震天下，何赖于卓?观卓所言，不假明公，轻上无礼，一罪也。章、遂跋扈经年，当以时进讨，而卓云未可，沮军疑众，二罪也。卓受任无功，应召稽留，而轩昂自高，三罪也。古之名将，仗钺临众，未有不断斩以示威者也。是以穰苴斩庄贾，魏绛戮杨干。今明公垂意于卓，不即加诛，亏损威刑。于是在矣。&quot;温不忍发举，乃曰：&quot;君且还，卓将疑人。&quot;坚因起出。章、遂闻大兵向至，党众离散，皆乞降。军还，议者以军未临敌，不断功赏。然闻坚数卓三罪，劝温斩之，无不叹息。拜坚议郎。时长沙贼区星自称将军，众万余人攻围城邑，乃以坚为长沙太守。到郡亲率将士，施设方略，旬月之间，克破星等。周朝、郭石亦帅徒众起于零、桂，与星相应。遂越境寻讨，三郡肃然。汉朝录前后功，封坚为乌程侯。</p>
              <p>　　灵帝崩，卓擅朝政，横恣京城。诸州郡并兴义兵，欲以讨卓。坚亦举兵。荆州刺史王睿素遇坚无礼，坚过杀之。比至南阳，众数万人。南阳太守张咨闻军至，晏然自若。坚以牛酒礼咨，咨明日亦答诣坚。酒酣，长沙主簿入白坚：&quot;前移南阳，而道路不治，军资不具，请收主簿推问意故。&quot;咨大惧欲去，兵陈四周不得出。有顷，主簿复入白坚：&quot;南阳太守稽停义兵，使贼不时讨，请收出案军法从事。&quot;便牵咨于军门斩之。郡中震慄，无求不获。</p>
              <p>　　前到鲁阳，与袁术相见。术表坚行破虏将军，领豫州刺史。遂治兵于鲁阳城。当进军讨卓，遣长史公仇称将兵从事还州督促军粮。施帐幔于城东门外，祖道送称，官属并会。卓遣步骑数万人逆坚，轻骑数十先到。坚方行酒谈笑，敕部曲整顿行陈，无得妄动。后骑渐益，坚徐罢坐，导引入城。乃谓左右曰：&quot;向坚所以不即起者，恐兵相蹈藉，诸君不得入耳。&quot;卓兵见坚士众甚整，不敢攻城，乃引还。坚移屯梁东，大为卓军所攻，坚与数十骑溃围而出。坚常著赤罽帻，乃脱帻令亲近将祖茂著之。卓骑争逐茂，故坚从间道得免。茂困迫，下马，以帻冠冢闲烧柱，因伏草中。卓骑望见，围绕数重，定近觉是柱，乃去。坚复相收兵，合战于阳人，大破卓军，枭其都督华雄等。是时，或间坚于术，术怀疑，不运军粮。阳人去鲁阳百余里，坚夜驰见术，画地计校，曰：&quot;所以出身不顾，上为国家讨贼，下慰将军家门之私仇。坚与卓非有骨肉之怨也，而将军受谮润之言，还相嫌疑!&quot;术踧踖，即调发军粮。坚还屯。卓惮坚猛壮，乃遣将军李傕等来求和亲。令坚列疏子弟任刺史、郡守者，许表用之。坚曰：&quot;卓逆天无道，荡覆王室。今不夷汝三族，悬示四海，则吾死不瞑目。岂将与乃和亲邪?&quot;复进军大谷。拒雒九十里。卓寻徙都西入关，焚烧雒邑。坚乃前入至雒，修诸陵，平塞卓所发掘。讫，引军还，住鲁阳。</p>
              <p>　　初平三年，术使坚征荆州，击刘表。表遣黄祖逆于樊、邓之间。坚击破之，追渡汉水，遂围襄阳，单马行岘山，为祖军士所射杀。兄子贲，帅将士众就术。术复表贲为豫州刺史。</p>
              <p>　　坚四子：策、权、翊、匡。权既称尊号，谥坚曰武烈皇帝。</p>
              <p>　　策字伯符。坚初兴义兵，策将母徙居舒。与周瑜相友，收合士大夫，江、淮间人咸向之。坚薨，还葬曲阿。已乃渡江居江都。</p>
              <p>　　徐州牧陶谦深忌策。策舅吴景，时为丹杨太守，策乃载母徙曲阿，与吕范，孙河俱就景。因缘召募得数百人。兴平元年，从袁术。术甚奇之，以坚部曲还策。太傅马日磾杖节安集关东，在寿春以礼辟策，表拜怀义校尉，术大将乔蕤、张勋皆倾心敬焉。术常叹曰：&quot;使术有子如孙郎，死复何恨!&quot;策骑士有罪，逃入术营，隐于内厩。策指使人就斩之，讫，诣术谢。术曰：&quot;兵人好叛，当共疾之，何为谢也?&quot;由是军中益畏惮之。术初许策为九江太守，已而更用丹杨陈纪。后术欲攻徐州，从庐江太守陆康求米三万斛。康不与，术大怒。策昔曾诣康，康不见，使主簿接之。策常衔恨。术遣策攻康，谓曰：&quot;前错用陈纪，每恨本意不遂。今若得康，庐江真卿有也。&quot;策攻康，拔之。术复用其故吏刘勋为太守，策益失望。先是，刘繇为扬州刺史，州旧治寿春。</p>
              <p>　　寿春，术已据之，繇乃渡江治曲阿。时吴景尚在丹杨，策从兄贲又为丹扬都尉，繇至，皆迫逐之。景、贲退舍历阳。繇遣樊能、于麋东屯横江津，张英屯当利口，以距术。术自用故吏琅邪惠衢为扬州刺史，更以景为督军中郎将，与贲共将兵击英等，连年不克。策乃说术，乞助景等平定江东。术表策为折冲校尉，行殄寇将军，兵财千余，骑数十匹，宾客愿从者数百人。比至历阳，众五六千。策母先自曲阿徙于历阳，策又徙母阜陵，渡江转斗，所向皆破。莫敢当其锋，而军令整肃，百姓怀之。</p>
              <p>　　策为人，美姿颜，好笑语，性阔达听受，善于用人。是以士民见者，莫不尽心，乐为致死。刘繇弃军遁逃，诸郡守皆捐城郭奔走。吴人严白虎等众各万余人，处处屯聚。吴景等欲先击破虎等，乃至会稽。策曰：&quot;虎等群盗，非有大志，此成禽耳。&quot;遂引兵渡浙江，据会稽，屠东冶，乃攻破虎等。尽更置长吏，策自领会稽太守，复以吴景为丹杨太守，以孙贲为豫章太守，分豫章为庐陵郡，以贲弟辅为庐陵太守，丹扬朱治为吴郡太守。彭城张昭、广陵张纮、秦松、陈端等，为谋主。</p>
              <p>　　时袁术僭号，策以书责而绝之。曹公表策为讨逆将军，封为吴侯。后术死，长史杨弘、大将张勋等将其众欲就策，庐江太守刘勋要击，悉虏之，收其珍宝以归。策闻之，伪与勋好盟。勋新得术众，时豫章上缭宗民万余家在江东。策劝勋攻取之。勋既行，策轻军晨夜袭拔庐江，勋众尽降，勋独与麾下数百人自归曹公。是时袁绍方强，而策并江东，曹公力未能逞，且欲抚之。乃以弟女配策小弟匡，又为子章取贲女，皆礼辟策弟权、翊，又命扬州刺史严象举权茂才。</p>
              <p>　　建安五年，曹公与袁绍相拒于安渡，策阴欲袭许。迎汉帝，密治兵，部署诸将。未发，会为故吴郡太守许贡客所杀。先是，策杀贡，贡小子与客亡匿江边。策单骑出，卒与客遇，客击伤策。创甚，请张昭等谓曰：&quot;中国方乱，夫以吴、越之众，三江之固，足以观成败。公等善相吾弟!&quot;呼权佩以印绶，谓曰：&quot;举江东之众，决机于两陈之间，与天下争衡，卿不如我。举贤任能，各尽其心，以保江东，我不如卿。&quot;至夜卒，时年二十六。</p>
              <p>　　权称尊号，追谥策曰长沙桓王，封子绍为吴侯，后改封上虞侯。绍卒，子奉嗣。孙皓时，讹言谓奉当立，诛死。</p>
              <p>　　评曰：&quot;孙坚勇挚刚毅，孤微发迹，导温戮卓，山陵杜塞，有忠壮之烈。策英气杰济，猛锐冠世，览奇取异，志陵中夏。然皆轻佻果躁，陨身致败。且割据江东，策之基兆也。而权尊祟未至，子止侯爵，于义俭矣。</p>
              </td>
          </tr>
        </table>
        <br>
        <table width="520" border="0" cellspacing="0" cellpadding="0">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='45.htm'>上一页</a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='47.htm'>下一页</a></div>
                  </td>
                </tr>
              </table>
              <p align=center>作者：[西晋]陈寿 
              <hr width=90%>
              <p align=center>本书由“<a href="http://eshu.yeah.net">E书时空</a>”免费制作；<br>
                想要更多的免费电子图书，请光临<br>
                <a href="http://eshu.yeah.net">http://eshu.yeah.net/</a>
              </td>
          </tr>
        </table>
        <p>&nbsp;</p></td>
      <td background="sidebgr.gif">&nbsp;</td>
    </tr>
    <tr>
      <td>&nbsp;</td>
      <td>&nbsp;</td>
      <td>&nbsp;</td>
    </tr>
  </table>
</div>
</body>
</html>
