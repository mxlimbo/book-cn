<html>
<head>
<title>后汉书卷六十二　荀韩钟陈列传　第五十二</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0">
    <tr>
      <td width="239" height="24"><img src="up1.gif" width="239" height="24"></td>
      <td width="537" background="up1bg.gif"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="167" height="49"><img src="up2left.gif" width="167" height="49"></td>
      <td valign="bottom"><img src="bg.gif" width="50" height="20"><a href="content.htm"><img src="top.gif" width="46" height="15" border="0"></a><img src="bg.gif" width="40" height="7"><a href="67.htm"><img src="last.gif" width="46" height="15" border="0"></a><img src="bg.gif" width="40" height="30"><a href="69.htm"><img src="next.gif" width="46" height="15" border="0"></a></td>
      <td width="19" background="rightbg.gif">&nbsp;</td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td valign="top" width="66" background="leftbg.gif"><img src="up3.gif" width="66" height="580"></td>
      <td valign="top" align="center"> 
        <table width="520" cellspacing="0" cellpadding="0" align="center" border="0">
          <tr> 
            <td> 
              <p align="center">&nbsp;</p>
              <p align="center" class="h">后汉书卷六十二　荀韩钟陈列传　第五十二</p>
            </td>
          </tr>
        </table>
        <br>
        <table width="520" border="0" cellspacing="0" cellpadding="0" align="center">
          <tr> 
            <td>　　荀淑字季和，颍川颍阴人*(也)*，荀卿十一世孙也。[一]少有高行，博学而不好章句，多为俗儒所非，而州里称其知人。
              <p>　　注[一]卿名况，赵人也。为楚兰陵令。著书二十二篇，号荀卿子。避宣帝讳，故改曰&quot;孙&quot;也。</p>
              <p>　　安帝时，征拜郎中，后再迁当涂长。[一]去职还乡里。当世名贤李固、李膺等皆师宗之。及梁太后临朝，有日食地震之变，诏公卿举贤良方正，光禄勋杜乔、少府房植举淑对策，讥刺贵幸，为大将军梁冀所忌，出补朗陵侯相。[二]騳事明理，称为神君。顷之，□官归，闲居养志。产业每增，辄以赡宗族知友。年六十七，建和三年卒。李膺时为尚书，自表师丧。[三]二县皆为立祠。有子八人：俭，绲，靖，焘，汪，爽，肃，专，并有名称，时人谓*[之]*&quot;八龙。&quot;[四]</p>
              <p>　　注[一]当涂，县名，故城在今宣州。</p>
              <p>　　注[二]续汉书曰，淑对策讥刺梁氏，故出也。</p>
              <p>　　注[三]礼记曰&quot;事师无犯无隐，左右就养无方，服勤至心，心丧三年&quot;也。</p>
              <p>　　注[四]绲音昆。焘音道。汪音乌光反。说文云：&quot;汪，深广也。&quot;俗本改作&quot;注&quot;，非。&quot;专&quot;本或作&quot;敷&quot;。</p>
              <p>　　初，荀氏旧里名西豪，[一]颍阴令勃海苑康以为昔高阳氏有才子八人，[二]今荀氏亦有八子，故改其里曰高阳里。</p>
              <p>　　注[一]今许州城内西南有荀淑故宅，相传云即旧西豪里也。</p>
              <p>　　注[二]左传曰：&quot;昔高阳氏有才子八人：苍舒，隤敳，梼戭，大临，尨降，庭坚，仲容，叔达。&quot;</p>
              <p>　　靖有至行，不仕，年五十而终，号曰玄行先生。[一]</p>
              <p>　　注[一]皇甫谧高士传曰&quot;靖字叔慈，少有俊才，动止以礼。靖弟爽亦以才显于当时。或问汝南许章曰：'爽与靖孰贤？'章曰：'皆玉也。慈明外朗，叔慈内润。'及卒，学士惜之，诔靖者二十六人。颍阴令丘祯追号靖曰玄行先生&quot;也。</p>
              <p>　　淑兄子昱字伯条，昙字符智。昱为沛相，昙为广陵太守。兄弟皆正身疾恶，志除阉宦。其支党宾客有在二郡者，纤罪必诛。昱后共大将军窦武谋诛中官，与李膺俱死。昙亦禁锢终身。</p>
              <p>　　爽字慈明，一名谞。[一]幼而好学，年十二，能通春秋、论语。太尉杜乔见而称之，曰：</p>
              <p>　　&quot;可为人师。&quot;爽遂耽思经书，庆吊不行，征命不应。颍川为之语曰：&quot;荀氏八龙，慈明无双。&quot;</p>
              <p>　　注[一]音息汝反。</p>
              <p>　　延熹九年，太常赵典举爽至孝，拜郎中。对策陈便宜曰：</p>
              <p>　　臣闻之于师曰：&quot;汉为火德，火生于木，木盛于火，故其德为孝，[一]其象在周易之离。&quot;夫在地为火，在天为日。[二]在天者用其精，在地者用其形。夏则火王，其精在天，温暖之气，养生百木，是其孝也。冬时则废，其形在地，酷烈之气，焚烧山林，是其不孝也。故汉制使天下诵孝经，选吏举孝廉。[三]夫丧亲自尽，孝之终也。[四]今之公卿及二千石，三年之丧，不得即去，殆非所以增崇孝道而克称火德者也。往者孝文劳谦，行过乎俭，[五]故有遗诏以日易月。此当时之宜，不可贯之万世。古今之制虽有损益，而谅闇之礼未尝改移，以示天下莫遗其亲。[六]今公卿髃寮皆政教所瞻，而父母之丧不得奔赴。夫仁义之行，自上而始；敦厚之俗，以应乎下。传曰：&quot;丧祭之礼阙，则人臣之恩薄，背死忘生者觽矣。&quot;曾子曰：&quot;人未有自致者，必也亲丧乎！&quot;[七]春秋传曰：</p>
              <p>　　&quot;上之所为，民之归也。&quot;[八]夫上所不为而民或为之，故加刑罚；若上之所为，民亦为之，又何诛焉？昔丞相翟方进，以自备宰相，而不敢踰制。至遭母忧，三十六日而除。[九]夫失礼之源，自上而始。古者大丧三年不呼其门，[一０]所以崇国厚俗笃化之道也。事失宜正。过勿惮改。[一一]天下通丧，可如旧礼。[一二]</p>
              <p>　　注[一]火，木之子；夏，火之位。木至夏而盛，故为孝。</p>
              <p>　　注[二]易说卦曰&quot;离为火，为日&quot;也。</p>
              <p>　　注[三]平帝时，王莽作书八篇戒子孙，令学官以教授，吏能诵者比孝经。音义云：&quot;言用之得选举之也。&quot;</p>
              <p>　　注[四]尽谓尽其哀戚也。</p>
              <p>　　注[五]易谦卦九三爻：&quot;劳谦君子，有终吉。&quot;</p>
              <p>　　注[六]遗，忘也。</p>
              <p>　　注[七]事见论语。致犹尽也，极也。</p>
              <p>　　注[八]左氏传臧武仲之言。</p>
              <p>　　注[九]前书翟方进为丞相，遭后母忧，行服三十六日起视事，曰：&quot;不敢踰国制也。&quot;</p>
              <p>　　注[一０]公羊传之文也。何休注云：&quot;重夺孝子之恩。&quot;</p>
              <p>　　注[一一]惮，难也。</p>
              <p>　　注[一二]礼记曰：&quot;三年之丧，天下之通丧也。&quot;</p>
              <p>　　臣闻有夫妇然后有父子，有父子然后有君臣，有君臣然后有上下，有上下然后有礼义。礼义备，则人知所厝矣。[一]夫妇人伦之始，王化之端，故文王作易，上经首干、坤，下经首咸、恒。[二]孔子曰：&quot;天尊地卑，乾坤定矣。&quot;[三]夫妇之道，所谓顺也。尧典曰：&quot;厘降二女于妫汭，嫔于虞。&quot;降者下也，嫔者妇也。言虽帝尧之女，下嫁于虞，犹屈体降下，勤修妇道。易曰：&quot;帝乙归妹，以祉元吉。&quot;</p>
              <p>　　[四]妇人谓嫁曰归，言汤以娶礼归其妹于诸侯也。春秋之义，王姬嫁齐，使鲁主之，不以天子之尊加于诸侯也。[五]今汉承秦法，设尚主之仪，以妻制夫，以卑临尊，违乾坤之道，失阳唱之义。[六]孔子曰：&quot;昔圣人之作易也，仰则观象于天，俯则察法于池，鷪鸟兽之文，与地之宜。近取诸身，远取诸物，以通神明之德，以类万物之情。&quot;[七]今观法于天，则北极至尊，四星妃后。[八]</p>
              <p>　　察法于地，则橥山象夫，卑泽象妻。[九]鷪鸟兽之文，鸟则雄者鸣鸲，雌能顺服；兽则牡为唱导，牝乃相从。近取诸身，则干为人首，坤为人腹。[一０]远取诸物，则木实属天，根荄属地。[一一]阳尊阴卑，盖乃天性。且诗初篇实首关雎；礼始冠、婚，先正夫妇。[一二]天地六经，其旨一揆。宜改尚主之制，以称乾坤之性。遵法尧、汤，式是周、孔。[一三]合之天地而不谬，质之鬼神而不疑。人事如此，则嘉瑞降天，吉符出地，五韪咸备，各以其□矣。[一四]</p>
              <p>　　注[一]语见易序卦也。</p>
              <p>　　注[二]易干、坤至离为上经，咸、恒至未济为下经。</p>
              <p>　　注[三]易系辞也。</p>
              <p>　　注[四]易泰卦六五爻辞也。王辅嗣注云：&quot;妇人谓嫁曰归。泰者，阴阳交通之时，女处尊位，履中居顺，降身应二，帝乙归妹，诚合斯义也。&quot;案史记纣父名帝乙，此文以帝乙为汤，汤名天乙也。</p>
              <p>　　注[五]公羊传曰：&quot;夏单伯逆王姬。单伯者何？吾大夫之命于天子者。何以不称使？天子召而使逆之。逆之者何？使我主之也。曷为使我主之？天子嫁女于诸侯，必使同姓诸侯主之。&quot;何休注云：&quot;不自为主，尊卑不敌也。&quot;</p>
              <p>　　注[六]易纬曰&quot;阳唱而阴和&quot;也。</p>
              <p>　　注[七]皆易系之文也。</p>
              <p>　　注[八]北极，北辰也。轩辕四星，女主之象也。</p>
              <p>　　注[九]橥犹高也。易艮下兑上为咸。艮为山，夫象也。兑为泽，妻象也。咸，感也。山泽通气，夫妇之相感也。</p>
              <p>　　注[一０]易说卦之文也。</p>
              <p>　　注[一一]荄音该。</p>
              <p>　　注[一二]仪礼士冠礼为始，士婚礼次之。</p>
              <p>　　注[一三]式，法也。</p>
              <p>　　注[一四]韪，是也。史记曰：&quot;休征：曰肃，时雨若；曰乂，时*(阳)**[旸]*若；</p>
              <p>　　曰哲，时燠若；曰谋，时寒若；曰圣，时风若。&quot;五是来备，各以其□也。</p>
              <p>　　昔者圣人建天地之中而谓之礼，礼者，所以兴福祥之本，而止祸乱之源也。人能枉欲从礼者，则福归之；顺情废礼者，则祸归之。推祸福之所应，知兴废之所由来也。觽礼之中，婚礼为首。故天子娶十二，天之数也；诸侯以下各有等差，事之降也。[一]阳性纯而能施，阴体顺而能化，以礼济乐，节宣其气。[二]故能丰子孙之祥，致老寿之福。及三代之季，淫而无节。瑶台、倾宫，陈妾数百。</p>
              <p>　　[三]阳竭于上，阴隔于下。故周公之戒曰：&quot;不知稼穑之艰难，不闻小人之劳，惟耽乐之从，时亦罔或克寿。&quot;是其明戒。[四]后世之人，好福不务其本，恶祸不易其轨。传曰：&quot;□趾适履，孰云其愚？何与斯人，追欲丧躯？&quot;诚可痛也。</p>
              <p>　　[五]臣窃闻后宫采女五六千人，从官侍使复在其外。冬夏衣服，朝夕禀粮，耗费缣帛，空竭府藏，征调增倍，十而税一，空赋不辜之民，以供无用之女，百姓穷困于外，阴阳隔塞于内。故感动和气，灾异屡臻。臣愚以为诸非礼聘未曾幸御者，一皆遣出，使成妃合。一曰通怨旷，和阴阳。二曰省财用，实府藏。</p>
              <p>　　三曰修礼制，绥眉寿。四曰配阳施，祈螽斯。[六]五曰宽役赋，安黎民。此诚国家之弘利，天人之大福也。</p>
              <p>　　注[一]白武通曰：&quot;天子娶十二，法天，则有十二月，百物毕生也。&quot;又曰&quot;诸侯娶九女&quot;也。</p>
              <p>　　注[二]左传曰，昔晋侯有疾，医和视之，曰：&quot;疾不可为也。是为近女室，疾如蛊，非鬼非食，惑以丧志。&quot;公曰：&quot;女不可近乎？&quot;对曰：&quot;节之。先王之乐，所以节百事也。天有六气，过则为灾。&quot;于是乎节宣其气也。</p>
              <p>　　注[三]列女传曰，夏桀为琁室、瑶台，以临云雨，纣为倾宫。解见桓帝纪也。</p>
              <p>　　注[四]事见尚书无逸篇，其词与此微有不同也。</p>
              <p>　　注[五]适犹从也。言丧身之愚，甚于□趾也。</p>
              <p>　　注[六]螽斯，蚣蝑也，其性不妒，故能子孙觽多。诗曰：&quot;螽斯羽，诜诜兮。宜尔子孙，振振兮。&quot;</p>
              <p>　　夫寒热晦明，所以为岁；尊卑奢俭，所以为礼：故以晦明寒暑之气，尊卑侈约之礼为其节也。易曰：&quot;天地节而四时成。&quot;[一]春秋传曰：&quot;唯器与名不可以假人。&quot;[二]孝经曰：&quot;安上治民，莫善于礼。&quot;礼者，尊卑之差，上下之制也。</p>
              <p>　　昔季氏八佾舞于庭，非有伤害困于人物，而孔子犹曰&quot;是可忍也，孰不可忍&quot;。</p>
              <p>　　洪范曰：&quot;惟辟作威，惟辟作福，惟辟玉食。&quot;凡此三者，君所独行而臣不得同也。今臣僭君服，下食上珍，所谓害于而家，凶于而国者也。宜略依古礼尊卑之差，及董仲舒制度之别，[三]严*(笃)**[督]*有司，必行其命。此则禁乱善俗足用之要。</p>
              <p>　　奏闻，即□官去。</p>
              <p>　　注[一]节卦彖辞文也。</p>
              <p>　　注[二]杜预注左氏云：&quot;器谓车服，名谓爵号。&quot;</p>
              <p>　　注[三]前书董仲舒曰：&quot;王者正法度之宜，别上下之序，以防欲也。&quot;</p>
              <p>　　后遭党锢，隐于海上，又南遁汉滨，积十余年，以著述为事，遂称为硕儒。党禁解，五府并辟，司空袁逢举有道，不应。及逢卒，爽制服三年，当世往往化以为俗。时人多不行妻服，虽在亲忧犹有吊问丧疾者，又私谥其君父及诸名士，爽皆引据大义，正之经典，虽不悉变，亦颇有改。[一]</p>
              <p>　　注[一]丧服曰：&quot;夫为妻齐缞杖儙。&quot;礼记曰：&quot;曾子问：'三年之丧吊乎？'孔子曰：'礼以饰情。三年之丧而吊哭，不亦虚乎！'&quot;后公车征为大将军何进从事中郎。进恐其不至，迎荐为侍中，及进败而诏命中绝。献帝即立，董卓辅政，复征之。爽欲遁命，吏持之急，不得去，因复就拜平原相。行至宛陵，复追为光禄勋。视事三日，进拜司空。爽自被征命及登台司，九十五日。因从迁都长安。</p>
              <p>　　爽见董卓忍暴滋甚，必危社稷，其所辟举皆取才略之士，将共图之，亦与司徒王允及卓长史何颙等为内谋。会病薨，年六十三。</p>
              <p>　　着礼、易传、诗传、尚书正经、春秋条例，又集汉事成败可为鉴戒者，谓之汉语。又作公羊问及辩谶，并它所论□，题为新书。凡百余篇，今多所亡缺。</p>
              <p>　　兄子悦、彧并知名。彧自有传。</p>
              <p>　　论曰：荀爽、郑玄、申屠蟠俱以儒行为处士，累征并谢病不诣。及董卓当朝，复备礼召之。蟠、玄竟不屈以全其高。爽已黄发矣，独至焉，未十旬而取卿相。意者疑其乖趣舍，余窃商其情，以为出处君子之大致也，平运则弘道以求志，陵夷则濡迹以匡时。[一]荀公之急急自励，其濡迹乎？不然，何为违贞吉而履虎尾焉？</p>
              <p>　　[二]观其逊言迁都之议，以救杨、黄之祸。[三]及后潜图董氏，几振国命，所谓&quot;大直若屈&quot;，道固逶迤也。[四]</p>
              <p>　　注[一]濡迹，解见崔骃传。</p>
              <p>　　注[二]易履卦曰：&quot;履道坦坦，幽人贞吉。&quot;又曰：&quot;履虎尾，不咥人亨。&quot;王辅嗣注云：&quot;履虎尾者，言其危也。&quot;</p>
              <p>　　注[三]杨彪、黄琬也。</p>
              <p>　　注[四]老子云：&quot;大直若屈，大巧若拙。&quot;逶迤，曲也。</p>
              <p>　　悦字仲豫，俭之子也。俭早卒。悦年十二，能说春秋。家贫无书，每之人闲，所见篇牍，一览多能诵记。性沉静，美姿容，尤好著述。灵帝时阉官用权，士多退身穷处，悦乃托疾隐居，时人莫之识，虽从弟彧特称敬焉。初辟镇东将军曹操府，迁黄门侍郎。献帝颇好文学，悦与彧及少府孔融侍讲禁中，旦夕谈论。</p>
              <p>　　累迁秘书监、侍中。</p>
              <p>　　时政移曹氏，天子恭己而已。悦志在献替，而谋无所用，乃作申鉴五篇。其所论辩，通见政体，既成而奏之。其大略曰：</p>
              <p>　　夫道之本，仁义而已矣。[一]五典以经之，群籍以纬之，咏之歌之，弦之舞之，前监既明，后复申之。故古之圣王，其于仁义也，申重而已。</p>
              <p>　　注[一]易曰：&quot;立人之道曰仁与义。&quot;</p>
              <p>　　致政之术，先屏四患，乃崇五政。</p>
              <p>　　一曰伪，二曰私，三曰放，四曰奢。伪乱俗，私坏法，放越轨，奢败制。四者不除，则政末由行矣。夫俗乱则道荒，虽天地不得保其性矣；法坏则世倾，虽人主不得守其度矣；轨越则礼亡，虽圣人不得全其道矣；制败则欲肆，虽四表不得充其求矣。[一]是谓四患。</p>
              <p>　　注[一]肆，放也。</p>
              <p>　　兴农桑以养其*(性)**[生]*，审好恶以正其俗，宣文教以章其化，立武备以秉以其威，明赏罚以统其法。是谓五政。</p>
              <p>　　人不畏死，不可惧以罪。人不乐生，不可劝以善。虽使契布五教，嚱陶作士，政不行焉。[一]故在上者先丰人财以定其志，帝耕籍田，后桑蚕宫，[二]国无游人，野无荒业，财不贾用，[三]力不妄加，以周人事。是谓养生。[四]</p>
              <p>　　注[一]尚书舜谓契曰：&quot;汝作司徒，敬敷五教在宽。&quot;谓嚱陶曰：&quot;汝作士，明于五刑。&quot;</p>
              <p>　　注[二]籍田事，解见明纪。礼记曰：&quot;季春之月，后妃斋戒，亲东向桑，以劝蚕事。&quot;古者天子诸侯必有公桑蚕室，近川而为之，宫仞有三尺也。</p>
              <p>　　注[三]言自足也。</p>
              <p>　　注[四]周，给也。</p>
              <p>　　君子之所以动天地，应神明，正万物而成王化者，必乎真定而已。故在上者审定好丑焉。善恶要乎功罪，毁誉暛于准验。听言责事，举名察实，无惑诈伪，以荡觽心。故事无不核，物无不切，善无不显，恶无不章，俗无奸怪，民无淫风。百姓上下鷪利害之存乎己也，故肃恭其心，慎修其行，内不回惑，外无异望，则民志平矣。是谓正俗。</p>
              <p>　　君子以情用，小人以刑用。荣辱者，赏罚之精华也。故礼教荣辱，以加君子，化其情也；桎梏鞭扑，以加小人，化其刑也。君子不犯辱，况于刑乎！小人不忌刑，况于辱乎！若教化之废，推中人而坠于小人之域；教化之行，引中人而纳于君子之涂。是谓章化。[一]小人之情，缓则骄，骄则恣，恣则怨，怨则叛，危则谋乱，安则思欲，非威强无以惩之。故在上者，必有武备，以戒不虞，以遏寇虐。安居则寄之内政，有事则用之军旅。[二]是谓秉威。</p>
              <p>　　注[一]章，明也。</p>
              <p>　　注[二]国语齐桓公问管仲曰：&quot;国安可乎？&quot;管仲曰：&quot;未可。君若正卒伍，修甲兵，则大国亦将修之，小国设备，可作内政而寄军令焉。&quot;注云：&quot;*(正)**[政]*，国政也。言修国政而寄军令，邻国不知。&quot;</p>
              <p>　　赏罚，政之柄也。[一]明赏必罚，审信慎令，赏以劝善，罚以惩恶。人主不妄赏，非徒爱其财也，赏妄行则善不劝矣。不妄罚，非矜其人也，罚妄行则恶不惩矣。赏不劝谓之止善，罚不惩谓之纵恶。在上者能不止下为善，不纵下为恶，则国法立矣。是谓统法。</p>
              <p>　　注[一]韩子曰：&quot;二柄者，刑、德也。杀戮之谓刑，庆赏之谓德。&quot;</p>
              <p>　　四患既蠲，五政又立，行之以诚，守之以固，简而不怠，疏而不失，无为为之，使自施之，无事事之，使自交之。[一]不肃而成，不严而化，垂拱揖让，而海内平矣。是谓为政之方。</p>
              <p>　　注[一]老子曰：&quot;为无为，事无事。&quot;又曰&quot;故德交归&quot;也。</p>
              <p>　　又言：</p>
              <p>　　尚主之制非古。厘降二女，陶唐之典。归妹元吉，帝乙之训。王姬归齐，宗周之礼。以阴乘阳违天，以妇陵夫违人。违天不祥，违人不义。又古者天子诸侯有事，必告于庙。朝有二史，左史记言，右史书事。[一]事为春秋，言为尚书。</p>
              <p>　　君举必记，善恶成败，无不存焉。下及士庶，苟有茂异，咸在载籍。或欲显而不得，或欲隐而名章。得失一朝，而荣辱千载。善人劝焉，淫人惧焉。[二]宜于今者备置史官，掌其典文，纪其行事。每于岁尽，举之尚书。以助赏罚，以弘法教。</p>
              <p>　　注[一]礼记曰&quot;天子朝日于东门之外，听朔于南门之外，闰月则阖门左扉，立于其中，动则左史书之，言则右史书之&quot;也。</p>
              <p>　　注[二]淫，过也。左氏传曰&quot;或求名而不得，或欲盖而名章，书齐豹盗三叛人名，以惩不义&quot;也。</p>
              <p>　　帝览而善之。</p>
              <p>　　帝好典籍，常以班固汉书文繁难省，乃令悦依左氏传体以为汉纪三十篇，诏尚书给笔札。辞约事详，论辨多美。其序之曰：&quot;昔在上圣，惟建皇极，经纬天地，观象立法，乃作书契，以通宇宙，扬于王庭，厥用大焉。先王光演大业，肆于时夏。[一]亦惟厥后，永世作典。夫立典有五志焉：一曰达道义，二曰章法式，三曰通古今，四曰着功勋，五曰表贤能。于是天人之际，事物之宜，粲然显著，罔不备矣。世济其轨，不陨其业。[二]损益盈虚，与时消息。臧否不同，其揆一也。汉四百有六载，拨乱反正，统武兴文，永惟祖宗之洪业，思光启乎万嗣。</p>
              <p>　　圣上穆然，惟文之恤，瞻前顾后，是绍是继，阐崇大猷，命立国典。于是缀□旧书，以述汉纪。中兴以前，明主贤臣得失之轨，亦足以观矣。&quot;</p>
              <p>　　注[一]诗周颂曰：&quot;我求懿德，肆于时夏。&quot;郑玄注曰：&quot;懿，美也。肆，陈也。</p>
              <p>　　我，武王也。求美德之士而任用之，故陈于是夏而歌之也。&quot;</p>
              <p>　　注[二]济，成也。</p>
              <p>　　又着崇德、正论及诸论数十篇。年六十二，建安十四年卒。</p>
              <p>　　韩韶字仲黄，颍川舞阳人也。少仕郡，辟司徒府。时太山贼公孙举伪号历年，守令不能破散，多为坐法。尚书选三府掾能理剧者，乃以韶为赢长。[一]贼闻其贤，相戒不入赢境。余县多被寇盗，废耕桑，其流入县界求索衣粮者甚觽。</p>
              <p>　　韶愍其饥困，乃开仓赈之，所禀赡万余户。主者争谓不可。韶曰：&quot;长活沟壑之人，而以此伏罪，含笑入地矣。&quot;太守素知韶名德，竟无所坐。以病卒官。同郡李膺、陈寔、杜密、荀淑等为立碑颂焉。</p>
              <p>　　注[一]赢，县，故城在今兖州博城县东北。</p>
              <p>　　子融，字符长。少能辩理而不为章句学。声名甚盛，五府并辟。献帝初，至太仆。年七十卒。</p>
              <p>　　钟皓字季明，颍川长社人也。为郡着姓，世善刑律。皓少以笃行称，公府连辟，为二兄未仕，避隐密山，[一]以诗律教授门徒千余人。同郡陈寔，年不及皓，皓引与为友。皓为郡功曹，会辟司徒府，临辞，太守问：&quot;谁可代卿者？&quot;皓曰：</p>
              <p>　　&quot;明府欲必得其人，西门亭长陈寔可。&quot;寔闻之，曰：&quot;钟君似不察人，不知何独识我？&quot;皓顷之自劾去。前后九辟公府，征为廷尉正、博士、林虑长，皆不就。时皓及荀淑并为士大夫所归慕。李膺常叹曰：&quot;荀君清识难尚，钟君至德可师。&quot;</p>
              <p>　　注[一]密县山也。</p>
              <p>　　皓兄子瑾母，膺之姑也。瑾好学慕古，有退让风，与膺同年，俱有声名。膺祖太尉修，常言：&quot;瑾似我家性，邦有道不废，邦无道免于刑戮。&quot;复以膺妹妻之。</p>
              <p>　　瑾辟州府，未尝屈志。膺谓之曰：&quot;孟子以为'人无是非之心，非人也'。[一]</p>
              <p>　　弟何期不与孟轲同邪？&quot;瑾常以膺言白皓。皓曰：&quot;昔国武子好昭人过，以致怨本。[二]卒保身全家，尔道为贵。&quot;其体训所安，多此类也。</p>
              <p>　　注[一]孟子曰：&quot;人无恻隐之心，非人也。无羞恶之心，非人也。无辞让之心，非人也。无是非之心，非人也。&quot;</p>
              <p>　　注[二]国武子，齐大夫。齐庆克通于齐君之母，国武子知之而责庆克，夫人遂谮武子而逐之。事见左传。</p>
              <p>　　年六十九，终于家。诸儒颂之曰：&quot;林虑懿德，非礼不处。悦此诗书，弦琴乐古。</p>
              <p>　　五就州招，九应台辅。逡巡王命，卒岁容与。&quot;</p>
              <p>　　皓孙繇，建安中为司隶校尉。[一]</p>
              <p>　　注[一]海内先贤传曰：&quot;繇字符常，郡主簿迪之子也。&quot;魏志曰：&quot;举孝廉为尚书郎，辟三府为廷尉正、黄门侍郎。&quot;</p>
              <p>　　陈寔字仲弓，颍川许人也。出于单微。自为儿童，虽在戏弄，为等类所归。少作县吏，常给事厮役，后为都亭*(刺)*佐。而有志好学，坐立诵读。县令邓邵试与语，奇之，听受业太学。后令复召为吏，乃避隐阳城山中。时有杀人者，同县杨吏以疑寔，县遂逮系，考掠无实，而后得出。及为督邮，乃密托许令，礼召杨吏。远近闻者，咸叹服之。</p>
              <p>　　家贫，复为郡西门亭长，寻转功曹。时中常侍侯览托太守高伦用吏，伦教署为文学掾。寔知非其人，怀檄请见。[一]言曰：&quot;此人不宜用，而侯常侍不可违。</p>
              <p>　　寔乞从外署，不足以尘明德。&quot;伦从之。[二]于是乡论怪其非举，寔终无所言。</p>
              <p>　　伦后被征为尚书，郡中士大夫送至轮氏传舍。[三]伦谓觽人言曰：&quot;吾前为侯常侍用吏，陈君密持教还，而于外白署。比闻议者以此少之，此咎由故人畏惮强御，陈君可谓善则称君，过则称己者也。&quot;寔固自引愆，闻者方叹息，由是天下服其德。</p>
              <p>　　注[一]檄，板书。谓以高伦之教书之于檄而怀之者，惧泄事也。</p>
              <p>　　注[二]请从外署之举，不欲陷伦于请托也。</p>
              <p>　　注[三]轮氏，县名，属颍川郡，今故高阳县是。</p>
              <p>　　司空黄琼辟选理剧，补闻喜长，旬月，以儙丧去官。复再迁除太丘长。[一]修德清静，百姓以安。邻县人户归附者，寔辄训导譬解，发遣各令还本司官行部。</p>
              <p>　　[二]吏虑有讼者，白欲禁之。寔曰：&quot;讼以求直，禁之理将何申？其勿有所拘。&quot;</p>
              <p>　　司官闻而叹息曰：&quot;陈君所言若是，岂有怨于人乎？&quot;亦竟无讼者。以沛相赋敛违法，及解印绶去，吏人追思之。</p>
              <p>　　注[一]太丘，县，属沛国，故城在今亳州永城县西北也。</p>
              <p>　　注[二]司官谓主司之官也。</p>
              <p>　　及后逮捕党人，事亦连寔。余人多逃避求免，寔曰：&quot;吾不就狱，觽无所恃。&quot;</p>
              <p>　　乃请囚焉。遇赦得出。灵帝初，大将军窦武辟以为掾属。时中常侍张让权倾天下。让父死，归葬颍川，虽一郡毕至，而名士无往者，让甚耻之，寔乃独吊焉。</p>
              <p>　　乃后复诛党人，让感寔，故多所全宥。</p>
              <p>　　寔在乡闾，平心率物。其有争讼，辄求判正，晓譬曲直，退无怨者。至乃叹曰：</p>
              <p>　　&quot;宁为刑罚所加，不为陈君所短。&quot;时岁荒民俭，有盗夜入其室，止于梁上。寔阴见，乃起自整拂，呼命子孙，正色训之曰：&quot;夫人不可不自勉。不善之人未必本恶，习以性成，遂至于此。梁上君子者是矣！&quot;盗大惊，自投于地，稽颡归罪。寔徐譬之曰：&quot;视君状貌，不似恶人，宜深克己反善。然此当由贫困。&quot;令遗绢二匹。自是一县无复盗窃。</p>
              <p>　　太尉杨赐、司徒陈耽，每拜公卿，髃僚毕贺，赐等常叹寔大位未登，愧于先之。</p>
              <p>　　及党禁始解，大将军何进、司徒袁隗遣人敦寔，[一]欲特表以不次之位。寔乃谢使者曰：&quot;寔久绝人事，饰巾待终而已。&quot;时三公每缺，议者归之，累见征命，遂不起，闭门悬车，栖彁养老。中平四年，年八十四，卒于家。何进遣使吊祭，海内赴者三万余人，制衰麻者以百数。共刊石立碑，谥为文范先生。[二]</p>
              <p>　　注[一]敦，劝也。</p>
              <p>　　注[二]先贤行状曰：&quot;将军何进遣官属吊祠为谥。&quot;</p>
              <p>　　有六子，纪、谌最贤。</p>
              <p>　　纪字符方，亦以至德称。兄弟孝养，闺门廱和，后进之士皆推慕其风。及遭党锢，发愤著书数万言，号曰陈子。党禁解，四府并命，无所屈就。遭父忧，每哀至，辄欧血绝气，虽衰服已除，而积毁消瘠，殆将灭性。豫州刺史嘉其至行，表上尚书，图象百城，以厉风俗。董卓入洛阳，乃使就家拜五官中郎将，不得已，到京师，迁侍中。</p>
              <p>　　出为平原相，往谒卓，时欲徙都长安。乃谓纪曰：&quot;三辅平敞，四面险固，土地肥美，号为陆海。[一]今关东兵起，恐洛阳不可久居。长安犹有宫室，今欲西迁何如？&quot;纪曰：&quot;天下有道，守在四夷。[二]宜修德政，以怀不附。迁移至尊，诚计之末者。愚以公宜事委公卿，专精外任。其有违命，则威之以武。今关东兵起，民不堪命。若谦远朝政，率师讨伐，则涂炭之民，庶几可全。若欲徙万乘以自安，将有累卵之危，峥嵘之险也。&quot;[三]卓意甚忤，而敬纪名行，无所复言。时议欲以为司徒，纪见祸乱方作，不复辨严，[四]实时之郡。玺书追拜太仆，又征为尚书令。建安初，袁绍为太尉，让于纪；纪不受，拜大鸿胪。年七十一，卒于官。</p>
              <p>　　注[一]前书曰，东方朔曰：&quot;三辅之地，南有江、淮，北有河、渭，汧、陇以东，商、洛以西，厥壤肥饶，此所谓天府陆海之地。&quot;</p>
              <p>　　注[二]左传曰，楚沈尹戍曰&quot;古者天子守在四夷。天子卑，守在诸侯&quot;也。</p>
              <p>　　注[三]累卵，解见皇后纪。峥音士耕反。</p>
              <p>　　注[四]严读曰装也。</p>
              <p>　　子髃，为魏司空。[一]天下以为公臱卿，卿臱长。</p>
              <p>　　注[一]髃字长文。魏志曰&quot;鲁国孔融才高倨傲，年在髃、纪之闲，先与*[纪友，后与]*髃交，更为纪拜，由是显名&quot;也。</p>
              <p>　　弟谌，字季方。与纪齐德同行，父子并着高名，时号三君。每宰府辟召，常同时旌命，羔鴈成髃，[一]当世者靡不荣之。谌早终。[二]</p>
              <p>　　注[一]古者诸侯朝天子，卿执羔，大夫执鴈，士执雉。成髃言觽多也。</p>
              <p>　　注[二]先贤行状曰：&quot;豫州百城，皆图书寔、纪、谌形像焉。&quot;</p>
              <p>　　论曰：汉自中世以下，阉竖□恣，故俗遂以遁身矫絜放言为高。[一]士有不谈此者，则芸夫牧竖已叫呼之矣。[二]故时政弥惛，而其风愈往。唯陈先生进退之节，必可度也。据于德故物不犯，安于仁故不离髃，行成乎身而道训天下，故凶邪不能以权夺，王公不能以贵骄，所以声教废于上，而风俗清乎下也。</p>
              <p>　　注[一]放肆其言，不拘节制也。论语曰：&quot;隐居放言。&quot;</p>
              <p>　　注[二]叫呼，讥笑之也。芸，除草也。</p>
              <p>　　赞曰：二李师淑，陈君友皓。韩韶就吏，赢寇怀道。太丘奥广，模我彝伦。曾是渊轨，薄夫以淳。[一]庆基既启，有蔚颍滨，二方承则，八慈继尘。[二]</p>
              <p>　　注[一]曾之言则也。</p>
              <p>　　注[二]二方，元方﹑季方也。荀淑八子，皆以慈为字，见荀氏家传也。</p>
              <p>　　校勘记</p>
              <p>　　二０四九页三行颍川颍阴人*(也)*校补谓案文&quot;也&quot;字误衍。沉家本说同。今据删。</p>
              <p>　　二０四九页一０行有子八人俭绲靖焘汪爽肃专三国魏志荀彧传裴注引张璠汉纪，&quot;汪&quot;作&quot;诜&quot;，&quot;专&quot;作&quot;□&quot;。按：集解引钱大昕说，谓&quot;专&quot;当作&quot;□&quot;。</p>
              <p>　　二０四九页一０行时人谓*[之]*八龙据汲本补。</p>
              <p>　　二０五０页七行梼戭按：&quot;梼&quot;原误&quot;捣&quot;，径改正。</p>
              <p>　　二０五０页一一行淑兄子昱按：灵帝纪&quot;昱&quot;作&quot;翌&quot;，通鉴同。</p>
              <p>　　二０五一页一一行未尝改移&quot;尝&quot;原作&quot;常&quot;，径据汲本﹑殿本改。按：常尝古通作。</p>
              <p>　　二０五一页一五行以自备宰相而不敢踰制按：刊误谓&quot;以自&quot;当作&quot;自以&quot;。</p>
              <p>　　二０五四页一四行时*(阳)**[旸]*若据汲本﹑殿本改。</p>
              <p>　　二０五五页一０行实府藏按：殿本&quot;藏&quot;作&quot;库&quot;。</p>
              <p>　　二０五五页一四行昔晋侯有疾按：刊误谓玩文多一&quot;昔&quot;字。</p>
              <p>　　二０五六页一０行严*(笃)**[督]*有司据殿本改。按：王先谦谓作&quot;督&quot;是。</p>
              <p>　　二０五七页二行吊问丧疾按：刊误谓当作&quot;吊丧问疾&quot;。</p>
              <p>　　二０五八页一０行灵帝时阉官用权按：校补引钱大昭说，谓闽本&quot;官&quot;作&quot;宦&quot;。</p>
              <p>　　二０五九页一０行兴农桑以养其*(性)**[生]*申鉴&quot;性&quot;作&quot;生&quot;。按：下云&quot;是谓养生&quot;，明&quot;性&quot;乃&quot;生&quot;之斗，今据改。</p>
              <p>　　二０五九页一二行不可劝以善按：申鉴&quot;劝&quot;作&quot;观&quot;。</p>
              <p>　　二０六０页五行必乎真定而已按：校补引钱大昭说，谓申鉴&quot;定&quot;作&quot;实&quot;。</p>
              <p>　　二０六０页七行物无不切按：&quot;切&quot;原斗&quot;功&quot;，径据殿本改正。</p>
              <p>　　二０六一页二行*(正)**[政]*国政也据殿本改。</p>
              <p>　　二０六三页五行韩韶字仲黄校补引柳从辰说，谓御览二六八&quot;仲黄&quot;作&quot;仲潢&quot;。</p>
              <p>　　今按：御览乃引典略，&quot;韩韶&quot;作&quot;韩攸&quot;。</p>
              <p>　　二０六四页一一行昔国武子好昭人过按：刊误谓&quot;昭&quot;当作&quot;招&quot;。</p>
              <p>　　二０六五页二行九应台辅按：殿本&quot;应&quot;作&quot;膺&quot;。</p>
              <p>　　二０六五页六行后为都亭*(刺)*佐王先谦谓&quot;刺&quot;字衍，亭长下有亭佐，寔为之。今据删。</p>
              <p>　　二０六七页七行中平四年年八十四按：集解引钱大昕说，谓碑云春秋八十三，中平三年卒。惠栋补注引赵明诚说同。两&quot;四&quot;字皆当作&quot;三&quot;。</p>
              <p>　　二０六九页一行先与*[纪友后与]*髃交据殿本补。</p>
              <p>　　二０六九页三行当世者靡不荣之按：集解引惠栋说，谓&quot;当世&quot;下疑有脱字，刘攽谓多一&quot;者&quot;字，非也。</p>
            </td>
          </tr>
        </table>
        <p>&nbsp;</p><table width="460" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='67.htm'>上一页 </a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='69.htm'>下一页 </a></div>
                  </td>
                </tr>
              </table>
              <p align=center>作者：[南朝宋]范晔 
              <hr width=90%>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
        
      </td>
      <td valign="top" width="19"><img src="rightbg.gif" width="19" height="400"><img src="right.gif" width="19" height="146"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="66" height="21"><img src="bottom1.gif" width="66" height="21"></td>
      <td background="bottombg.gif" width="500"></td>
      <td width="210"></td>
    </tr>
  </table>
</div>
</body>
</html>
