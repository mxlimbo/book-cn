<html>
<head>
<title>后汉书卷四十四　邓张徐张胡列传　第三十四</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0">
    <tr>
      <td width="239" height="24"><img src="up1.gif" width="239" height="24"></td>
      <td width="537" background="up1bg.gif"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="167" height="49"><img src="up2left.gif" width="167" height="49"></td>
      <td valign="bottom"><img src="bg.gif" width="50" height="20"><a href="content.htm"><img src="top.gif" width="46" height="15" border="0"></a><img src="bg.gif" width="40" height="7"><a href="48.htm"><img src="last.gif" width="46" height="15" border="0"></a><img src="bg.gif" width="40" height="30"><a href="50.htm"><img src="next.gif" width="46" height="15" border="0"></a></td>
      <td width="19" background="rightbg.gif">&nbsp;</td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td valign="top" width="66" background="leftbg.gif"><img src="up3.gif" width="66" height="580"></td>
      <td valign="top" align="center"> 
        <table width="520" cellspacing="0" cellpadding="0" align="center" border="0">
          <tr> 
            <td> 
              <p align="center">&nbsp;</p>
              <p align="center" class="h">后汉书卷四十四　邓张徐张胡列传　第三十四</p>
            </td>
          </tr>
        </table>
        <br>
        <table width="520" border="0" cellspacing="0" cellpadding="0" align="center">
          <tr> 
            <td>　　邓彪字智伯，南阳新野人，[一]太傅禹之宗也。父邯，中兴初以功封鄳侯，[二]
              <p>　　仕至勃海太守。彪少励志，修孝行。父卒，让国于异母弟荆凤，[三]显宗高其节，下诏许焉。</p>
              <p>　　注[一]续汉书曰：&quot;其先楚人，邓况始居新野，子孙以农桑为业。&quot;</p>
              <p>　　注[二]鄳音莫庚反。</p>
              <p>　　注[三]本或无&quot;荆&quot;。</p>
              <p>　　后仕州郡，辟公府，[一]五迁桂阳太守。永平十七年，征入为太仆。数年，丧后母，辞疾乞身，诏以光禄大夫行服。服竟，拜奉车都尉，迁大司农。数月，代鲍昱为太尉。彪在位清白，为百僚式。视事四年，以疾乞骸骨。元和元年，赐策罢，赠钱三十万，在所以二千石奉终其身。又诏太常四时致宗庙之胙，[二]</p>
              <p>　　河南尹遣丞存问，常以八月旦奉羊、酒。[三]</p>
              <p>　　注[一]东观记曰：&quot;彪与同郡宗武伯、翟敬伯、陈绥伯、张弟伯同志好，齐名，南阳号曰'五伯'。&quot;</p>
              <p>　　注[二]胙，祭庙肉也。礼，凡预祭，异姓则归之胙，同姓则留之宴。彪不预祭而赐胙，重之。</p>
              <p>　　注[三]东观记曰&quot;赐羊一头，酒二石&quot;也。</p>
              <p>　　和帝即位，以彪为太傅，录尚书事，赐爵关*(中)**[内]*侯。永元初，窦氏专权骄纵，朝廷多有谏争，而彪在位修身而已，不能有所匡正。又尝奏免御史中丞周纡，纡前失窦氏旨，故颇以此致讥，然当时宗其礼让。及窦氏诛，以老病上还枢机职，诏赐养牛酒而许焉。五年春，薨于位，天子亲临吊临。</p>
              <p>　　张禹字伯达，赵国襄国人也。</p>
              <p>　　祖父况族姊为皇祖考夫人，[一]数往来南顿，见光武。光武为大司马，过邯郸，况为郡吏，谒见光武。光武大喜，曰：&quot;乃今得我大舅乎！&quot;因与俱北，到高邑，以为元氏令。迁涿郡太守。后为常山关长。会赤眉攻关城，况战殁。[二]父歆，初以报仇逃亡，[三]后仕为淮阳相，终于汲令。[四]</p>
              <p>　　注[一]皇祖考，钜鹿都尉回。</p>
              <p>　　注[二]关，县，属常山郡，今定州行唐县西北有故关邑城。东观记曰：&quot;况迁涿郡太守，时年八十，不任兵马，上疏乞身，诏许之。后诏问起居何如，子歆对曰'如故'。诏曰：'家人居不足赡，且以一县自养。'复以况为常山关长。会赤眉攻关城，况出战死。上甚哀之。&quot;</p>
              <p>　　注[三]东观记曰：&quot;歆守嚱长，有报父仇贼自出，歆召囚诣合，曰：'欲自受其辞。'既入，解械饮食，便发遣，遂弃官亡命，逢赦出，由是乡里服其高义。&quot;</p>
              <p>　　与此不同。</p>
              <p>　　注[四]东观记曰：&quot;歆为相时，王新归国，宾客放纵，干乱法禁，歆将令尉入宫搜捕，王*(自)**[白]*上，歆坐左迁为汲令，卒官。&quot;</p>
              <p>　　禹性笃厚节俭。[一]父卒，汲吏人赙送前后数百万，悉无所受。又以田宅推与伯父，身自寄止。</p>
              <p>　　注[一]东观记曰：&quot;禹好学，习欧阳尚书，事太常桓荣，恶衣食。&quot;</p>
              <p>　　永平八年，举孝廉，稍迁；建初中，拜杨州刺史。当过江行部，中土*(民)**[人]*皆以江有子胥之神，难于济涉。[一]禹将度，吏固请不听。禹厉言曰：&quot;子胥如有灵，知吾志在理察枉讼，岂危我哉？&quot;遂鼓楫而过。历行郡邑，深幽之处莫不毕到，亲录囚徒，多所明举。吏民希见使者，*(民)**[人]*怀喜悦，怨德美恶，莫不自归焉。</p>
              <p>　　注[一]郦元水经注曰，吴王赐子胥死，浮尸于江。夫差悔，与髃臣临江设祭，修塘道及坛，吴人因为立庙而祭焉。</p>
              <p>　　元和二年，转兖州刺史，亦有清平称。三年，迁下邳相。徐县北界有蒲阳坡，[一]</p>
              <p>　　傍多良田，而堙废莫修。禹为开水门，通引灌溉，遂成孰田数百顷。劝率吏民，假与种粮，亲自勉劳，遂大收谷实。邻郡贫者归之千余户，室庐相属，其下成巿。</p>
              <p>　　后岁至垦千余顷，民用温给。[二]功曹史戴闰，故太尉掾也，权动郡内。有小谴，禹令自致徐狱，然后正其法。[三]自长史以下，莫不震肃。</p>
              <p>　　注[一]东观记曰：&quot;坡水广二十里，径且百里，在道西，其东有田可万顷。&quot;&quot;坡&quot;与&quot;陂&quot;同。</p>
              <p>　　注[二]东观记曰：&quot;禹巡行守舍，止大树下，食糒饮水而已。后年，邻国贫人来归之者，茅屋草庐千户，屠酤成巿。垦田千余顷，得谷百万余斛。&quot;</p>
              <p>　　注[二]徐，县名也。东观记曰&quot;闰当从行县，从书佐假车马什物。禹闻知，令直符责问，闰具以实对。禹以宰士惶恐首实，令自致徐狱&quot;也。</p>
              <p>　　永元六年，入为大司农，拜太尉，和帝甚礼之。十五年，南巡祠园庙，禹以太尉兼韂尉留守。[一]闻车驾当进幸江陵，以为不宜冒险远，驿马上谏。诏报曰：</p>
              <p>　　&quot;祠谒既讫，当南礼大江，会得君奏，临汉回舆而旋。&quot;及行还，禹特蒙赏赐。</p>
              <p>　　注[一]东观记曰&quot;禹留守北宫，太官朝夕送食，赐闟登具物，除子男盛为郎&quot;也。</p>
              <p>　　延平元年，迁为太傅，录尚书事。邓太后以殇帝初育，[一]欲令重臣居禁内，乃诏禹舍宫中，给帷帐黙褥，太官朝夕进食，五日一归府。每朝见，特赞，与三公绝席。禹上言：&quot;方谅闇密静之时，不宜依常有事于苑囿。[二]其广成、上林空地，宜且以假贫民。&quot;</p>
              <p>　　太后从之。及安帝即位，数上疾乞身。诏遣小黄门问疾，赐牛一头，酒十斛，劝令就第。其钱布、刀□、衣物，前后累至。</p>
              <p>　　注[一]育，生也。</p>
              <p>　　注[二]郑玄注论语曰：&quot;谅闇谓凶庐也。&quot;尚书曰&quot;帝乃徂落，四海遏密八音&quot;也。</p>
              <p>　　永初元年，以定策功封安乡侯，食邑千二百户，与太尉徐防、司空尹勤同日俱封。其秋，以寇贼水雨策免防、勤，而禹不自安，上书乞骸骨，更拜太尉。四年，新野君病，[一]皇太后车驾幸其第。禹与司徒夏勤、司空张敏俱上表言：&quot;新野君不安，车驾连日宿止，臣等诚窃惶惧。臣闻王者动设先置，止则交戟，清道而后行，清室而后御，[二]离宫不宿，所以重宿韂也。陛下体烝烝之至孝，亲省方药，恩情发中，久处单外，百官露止，议者所不安。宜且还宫，上为宗庙社稷，下为万国子民。&quot;比三上，固争，乃还宫。后连岁灾荒，府臧空虚，禹上疏求入三岁租税，以助郡国禀假。[三]诏许之。五年，以阴阳不和策免。</p>
              <p>　　七年，卒于家。使者吊祭。除小子曜为郎中。长子盛嗣。</p>
              <p>　　注[一]邓太后母阴氏。</p>
              <p>　　注[二]前书曰：&quot;旧典，天子行幸，所至必遣静室令先案行，清静殿中，以虞非常。&quot;</p>
              <p>　　注[三]禀，给也。假，贷也。</p>
              <p>　　徐防字谒卿，沛国铚人也。[一]祖父宣，为讲学大夫，以易教授王莽。[二]父宪，亦传宣业。</p>
              <p>　　注[一]铚故城，今亳州临涣县也。</p>
              <p>　　注[二]王莽置六经祭酒各一人，秩上卿。长安国由为讲易祭酒，宣为讲学大夫，盖当属于祭酒也。</p>
              <p>　　防少习父祖学，永平中，举孝廉，除为郎。防体貌矜严，占对可观，显宗异之，特补尚书郎。职典枢机，周密畏慎，奉事二帝，未尝有过。和帝时，稍迁司隶校尉，出为魏郡太守。永元十年，迁少府、大司农。防勤晓政事，所在有夡。</p>
              <p>　　十四年，拜司空。</p>
              <p>　　防以五经久远，圣意难明，宜为章句，以悟后学。上疏曰：&quot;臣闻诗书礼乐，定自孔子；发明章句，始于子夏。[一]其后诸家分析，各有异说。[二]汉承乱秦，经典废绝，本文略存，或无章句。收拾缺遗，建立明经，博征儒术，开置太学。</p>
              <p>　　[三]孔圣既远，微旨将绝，故立博士十有四家，[四]设甲乙之科，[五]以勉劝学者，所以示人好恶，改敝就善者也。伏见太学试博士弟子，皆以意说，不修家法，[六]私兼容隐，开生奸路。每有策试，辄兴诤讼，论议纷错，互相是非。孔子称'述而不作'，[七]又曰'吾犹及史之阙文'，[八]疾史有所不知而不肯阙也。今不依章句，妄生穿凿，以遵师为非义，意说为得理，轻侮道术，□以成俗，诚非诏书实选本意。改薄从忠，三*(世)**[代]*常道，[九]专精务本，儒学所先。臣以为博士及甲乙策试，宜从其家章句，开五十难以试之。</p>
              <p>　　解释多者为上第，引文明者为高说；若不依先师，义有相伐，[一０]皆正以为非。五经各取上第六人，论语不宜射策。虽所失或久，差可矫革。&quot;[一一]诏书下公卿，皆从防言。</p>
              <p>　　注[一]史记，孔子没，子夏居西河，教弟子三百人，为魏文侯师。</p>
              <p>　　注[二]前书：&quot;仲尼没而微言绝，七十子丧而大义乖，故春秋为五，诗分为四，易有数家之传。&quot;</p>
              <p>　　注[三]武帝时开学官，置博士弟子员也。</p>
              <p>　　注[四]汉官曰：&quot;光武中兴，恢弘稽古，易有施、孟、梁丘贺、京房，书有欧阳和伯、夏侯胜、建，诗有申公、辕固、韩婴，春秋有严彭祖、颜安乐，礼有戴德、戴圣。凡十四博士。太常差选有聪明威重一人为祭酒，总领纲纪也。&quot;</p>
              <p>　　注[五]前书曰：&quot;岁课甲科四十人为郎中，乙科二十人为太子舍人，丙科四十人补文学掌故。&quot;</p>
              <p>　　注[六]诸经为业，各自名家。</p>
              <p>　　注[七]但述先圣之言，不自制作。</p>
              <p>　　注[八]古者史官于书事，有不知则阙，以待能者。孔子言&quot;吾少时犹及见古史官之阙文，今则无之&quot;，疾时多穿凿也。见论语也。</p>
              <p>　　注[九]太史公曰：&quot;夏之政忠。忠之敝，小人以野，故殷人承之以敬。敬之敝，小人以鬼，故周人承之以文。文之敝，小人以僿，故救僿莫若以忠。三王之道若循环，周而复始。&quot;僿音西志反，史记&quot;僿&quot;或作&quot;薄&quot;。</p>
              <p>　　注[一０]伐谓自相攻伐也。</p>
              <p>　　注[一一]东观记防上疏曰：&quot;试论语本文章句，但通度，勿以射策。冀令学者务本，有所一心，专精师门，思核经意，事得其实，道得其真。于此弘广经术，尊重圣业，有益于化。虽从来久，六经衰微，学问寖浅，诚宜反本，改矫其失。&quot;</p>
              <p>　　十六年，拜为司徒。延平元年，迁太尉，与太傅张禹参录尚书事，数受赏赐，甚见优宠。</p>
              <p>　　安帝即位，以定策封龙乡侯。食邑千一百户。其年以灾异寇贼策免，就国。凡三公以灾异策免，始自防也。[一]</p>
              <p>　　注[一]东观记曰：&quot;郡国被水灾，比州湮没，死者以千数。灾异数降。西羌反畔，杀略人吏。京师淫雨，蟊贼伤稼穑。防比上书自陈过咎，遂策免。&quot;</p>
              <p>　　防卒，子衡当嗣，让封于其弟崇。数岁，不得已，乃出就爵云。</p>
              <p>　　张敏字伯达，河闲鄚人也。[一]建初二年，举孝廉，四迁，五年，为尚书。</p>
              <p>　　注[一]鄚，今瀛州县也。音莫。</p>
              <p>　　建初中，有人侮辱人父者，而其子杀之，肃宗贳其死刑而降宥之，[一]自后因以为比。是时遂定其议，以为轻侮法。敏驳议曰：&quot;夫轻侮之法，先帝一切之恩，不有成科班之律令也。夫死生之决，宜从上下，犹天之四时，有生有杀。若开兼容恕，着为定法者，则是故设奸萌，生长罪隙。孔子曰：'民可使由之，不可使知之。'[二]春秋之义，子不报雠，非子也。[三]而法令不为之减者，以相杀之路不可开故也。今托义者得减，妄杀者有差，使执宪之吏得设巧诈，非所以导'在丑不争'之义。[四]又轻侮之比，□以繁滋，至有四五百科，转相顾望，弥复增甚，难以垂之万载。臣闻师言：'救文莫如质。'故高帝去烦苛之法，为三章之约。建初诏书，有改于古者，可下三公、廷尉蠲除其敝。&quot;议寝不省。敏复上疏曰：&quot;臣敏蒙恩，特见拔擢，愚心所不晓，迷意所不解，诚不敢苟随觽议。臣伏见孔子垂经典，嚱陶造法律，[五]原其本意，皆欲禁民为非也。未晓轻侮之法将以何禁？必不能使不相轻侮，而更开相杀之路，执宪之吏复容其奸枉。议者或曰：'平法当先论生。'臣愚以为天地之性，唯人为贵，杀人者死，三代通制。今欲趣生，反开杀路，一人不死，天下受敝。记曰：'利一害百，人去城郭。'夫春生秋杀，天道之常。春一物枯即为灾，[六]秋一物华即为异。[七]王者承天地，顺四时，法圣人，从经律。愿陛下留意下民，考寻利害，广令平议，天下幸甚。&quot;和帝从之。</p>
              <p>　　注[一]贳，宽也，音示夜反。</p>
              <p>　　注[二]由，从也。言设政教，可但使人从之，若知其本末，愚者或轻而不行。</p>
              <p>　　事见论语也。</p>
              <p>　　注[三]公羊传曰：&quot;父不受诛，子复雠可也。&quot;注云：&quot;不受诛，罪不当诛也。&quot;</p>
              <p>　　注[四]导，教也。丑，类也。</p>
              <p>　　注[五]史游急就篇曰&quot;嚱陶造狱法律存&quot;也。</p>
              <p>　　注[六]礼记月令曰&quot;孟春行夏令，则风雨不时，草木早落&quot;也。</p>
              <p>　　注[七]月令曰&quot;仲秋行春令，则秋雨不降，草木生荣，国乃有恐&quot;也。</p>
              <p>　　九年，拜司隶校尉。视事二岁，迁汝南太守。清约不烦，用刑平正，有理能名。</p>
              <p>　　坐事免。延平元年，拜议郎，再迁颍川太守。*[永初元年]*，征拜司空，在位奉法而已。视事三岁，以病乞身，不听。六年春，行大射礼，陪位顿仆，乃策罢之。[一]因病笃，卒于家。</p>
              <p>　　注[一]东观记载策曰：&quot;今君所苦未瘳，有司奏君年体衰羸，郊庙礼仪仍有旷废。</p>
              <p>　　鼎足之任不可以缺，重以职事留君。其上司空印绶。&quot;</p>
              <p>　　胡广字伯始，南郡华容人也。[一]六世祖刚，清高有志节。平帝时，大司徒马宫辟之。值王莽居摄，刚解其衣冠，县府门而去，遂亡命交址，隐于屠肆之闲。</p>
              <p>　　后莽败，乃归乡里。父贡，交址都尉。</p>
              <p>　　注[一]华容，县，故城在今荆州东。</p>
              <p>　　广少孤贫，亲执家苦。[一]长大，随辈入郡为散吏。太守法雄之子真，从家来省其父。真颇知人。会岁终应举，雄□真助*[其]*求*(其)*才。雄因大会诸吏，真自于牖闲密占察之，乃指广以白雄，遂察孝廉。既到京师，试以章奏，安帝以广为天下第一。[二]旬月拜尚书郎，五迁尚书仆射。</p>
              <p>　　注[一]襄阳耆旧记，广父名宠，宠妻生广，早卒，宠更娶江陵黄氏，生康，字仲始。</p>
              <p>　　注[二]谢承书曰：&quot;广有雅才，学究五经，古今术蓺皆毕览之。年二十七，举孝廉。&quot;续汉书曰&quot;故事，孝廉高第，三公尚书辄优*(文)**[之]*，特劳来其举将，于是公府下诏书劳来雄焉。及拜郎，恪勤职事，所掌*(辩)**[辨]*护&quot;也。</p>
              <p>　　顺帝欲立皇后，而贵人有宠者四人，莫知所建，议欲探筹，以神定选。广与尚书郭虔、史敞上疏谏曰：&quot;窃见诏书以立后事大，谦不自专，欲假之筹策，决疑灵神。篇籍所记，祖宗典故，未尝有也。恃神任筮，既不必当贤；就值其人，犹非德选。夫岐嶷形于自然，[一]俔天必有异表。[二]宜参良家，简求有德，德同以年，年钧以貌，稽之典经，断之圣虑。[三]政令犹汗，往而不反。[四]</p>
              <p>　　诏文一下，形之四方。[五]臣职在拾遗，忧深责重，是以焦心，冒昧陈闻。&quot;</p>
              <p>　　帝从之，以梁贵人良家子，定立为皇后。</p>
              <p>　　注[一]诗云：&quot;克岐克嶷。&quot;郑玄注云：&quot;岐岐然意有所知也。其貌嶷然，有所识别也。&quot;</p>
              <p>　　注[二]俔音苦见反。说文曰：&quot;俔，譬谕也。&quot;诗云：&quot;文王嘉止，俔天之妹。&quot;</p>
              <p>　　文王闻太姒之贤则美之。言大邦有子女，譬天之有女弟，故求为配焉。</p>
              <p>　　注[三]左传曰&quot;昔先王之命曰：'王后无嫡，则择立长，年钧以德，德钧以卜'&quot;也。</p>
              <p>　　注[四]易曰：&quot;涣汗其大号，王居无咎。&quot;刘向曰&quot;汗出而不反&quot;者也。</p>
              <p>　　注[五]形，见也。</p>
              <p>　　时尚书令左雄议改察举之制，限年四十以上，儒者试经学，文吏试章奏。广复与敞、虔上书驳之，曰：&quot;臣闻君以兼览博照为德，[一]臣以献可替否为忠。[二]</p>
              <p>　　书载稽疑，谋及卿士；[三]诗美先人，询于刍荛。[四]国有大政，必议之于前训，谘之于故老，[五]是以虑无失策，举无过事。窃见尚书令左雄议郡举孝廉，皆限年四十以上，诸生试章句，文吏试笺奏。[六]明诏既许，复令臣等得与相参。窃惟王命之重，载在篇典，[七]当令县于日月，固于金石，遗则百王，施之万世。诗云：'天难谌斯，不易惟王。'可不慎与！[八]盖选举因才，无拘定制。六奇之策，不出经学；[九]郑、阿之政，非必章奏。[一０]甘、奇显用，年乖强仕；[一一]终、贾扬声，亦在弱冠。[一二]汉承周、秦，兼览殷、夏，祖德师经，参杂霸轨，[一三]圣主贤臣，世以致理，贡举之制，莫或回革。今以一臣之言，徱戾旧章，[一四]便利未明，觽心不猒。[一五]矫枉变常，政之所重，而不访台司，不谋卿士。若事下之后，议者剥异，异之则朝失其便，同之则王言已行。臣愚以为可宣下百官，参其同异，然后览择胜否，详采厥衷。敢以瞽言，冒干天禁，[一六]惟陛下纳焉。&quot;帝不从。</p>
              <p>　　注[一]即明四目，达四聪也。</p>
              <p>　　注[二]左传曰，齐晏子曰：&quot;君所谓可而有否焉，臣献其否，以成其可。君所谓否而有可焉，臣献其可，以去其否。&quot;</p>
              <p>　　注[三]稽，考也。考正疑事，谋及卿士。见尚书。</p>
              <p>　　注[四]诗大雅曰：&quot;先人有言，询于刍荛。&quot;注云：&quot;询，谋也。刍荛，薪采者也。言有疑事，当与薪采者谋之也。&quot;</p>
              <p>　　注[五]国语叔向曰：&quot;国有大事，必顺于典刑，而访于耇老，而后行之。&quot;</p>
              <p>　　注[六]周成杂字曰：&quot;笺，表也。&quot;汉杂事曰：&quot;凡髃臣之书，通于天子者四品：</p>
              <p>　　一曰章，二曰奏，三曰表，四曰驳议。章者需头，称'稽首上以闻'。谢恩陈事，诣阙通者也。奏者亦需头，其京师官但言'稽首言'，下'稽首以闻'，其中有所请，若罪法劾案，公府送御史台，卿校送谒者台也。表者不需头，上言'臣某言'，下言'诚惶诚恐，顿首顿首，死罪死罪'，左方下附曰'某官臣甲乙上'。&quot;</p>
              <p>　　注[七]礼记曰：&quot;动则左史书之，言则右史书之。&quot;尚书曰：&quot;王言惟作命，弗言，臣下罔由禀令。&quot;又曰：&quot;令出惟行，不惟反。&quot;</p>
              <p>　　注[八]诗大雅也。谌，信也。斯，词也。天之意难信矣，不可改易者天子也。</p>
              <p>　　注[九]前书陈平设六奇策以佐高祖。</p>
              <p>　　注[一０]说苑曰：&quot;子产相郑，内无国中之乱，外无诸侯之患也。子产从政也，择能而使之。晏子化东阿，三年，景公召而数之，晏子请改道易行。明年上计，景公迎而贺之，晏子对曰：'臣前之化东阿也，属托不行，货赂不至，君反以罪臣。今则反是，而更蒙贺。'景公下席而谢。&quot;</p>
              <p>　　注[一一]史记曰，秦欲与燕共伐赵，以广河闲之地。甘罗年十二，使于赵，说赵王立割五城，以广河闲，秦乃封罗为上卿。说苑曰，子奇年十八，齐君使主东阿，东阿大化。礼记曰：&quot;四十强而仕。&quot;</p>
              <p>　　注[一二]前书，终军年十八，为博士弟子，自请愿以长缨必羁南越王而致之阙下。上奇其对，擢为谏大夫，往说越。越听命，天子大悦。贾谊年十八，以诵诗属文称于郡中，文帝召为博士。</p>
              <p>　　注[一三]宣帝曰：&quot;汉家自有制度，本以霸王道杂理之。&quot;</p>
              <p>　　注[一四]徱，削也。戾，乖也。</p>
              <p>　　注[一五]猒，服也。</p>
              <p>　　注[一六]瞽，无目者也。不察人君颜色而言，如无目之人也。孔子曰：&quot;未见颜色而言谓之瞽。&quot;干，犯也。</p>
              <p>　　时陈留郡缺职，尚书史敞等荐广。曰：&quot;臣闻德以旌贤，[一]爵以建事，[二]'明试以功'，典谟所美，[三]'五服五章'，天秩所作，[四]是以臣竭其忠，君丰其宠，[五]举不失德，下忘其死。窃见尚书仆射胡广，体真履规，谦虚温雅，博物洽闻，探赜穷理，六经典奥，旧章宪式，无所不览。柔而不犯，文而有礼，[六]忠贞之性，忧公如家。不矜其能，不伐其劳，翼翼周慎，行靡玷漏。密勿夙夜，[七]十有余年，心不外顾，志不苟进。臣等窃以为广在尚书，劬劳日久，后母年老，既蒙简照，宜试职千里，匡宁方国。[八]陈留近郡，今太守任缺。</p>
              <p>　　广才略深茂，堪能拨烦，愿以参选，纪纲颓俗，使束修守善，有所劝仰。&quot;</p>
              <p>　　注[一]旌，明也。书曰&quot;德懋懋官&quot;也。</p>
              <p>　　注[二]能建立事则与之爵。</p>
              <p>　　注[三]明白考试之，有功者则授之以官。舜典、咎繇□皆有此言，故云&quot;典□所美&quot;也。</p>
              <p>　　注[四]五服谓天子、诸侯、卿、大夫、士之服也。五者之服必须章明。尚书咎繇谟曰：&quot;天秩有礼，自我五礼有庸哉。天命有德，五服五章哉。&quot;秩，序也。</p>
              <p>　　注[五]丰，厚也。</p>
              <p>　　注[六]柔而不犯谓性和柔而不可犯以非义也。</p>
              <p>　　注[七]密勿，僶勉。</p>
              <p>　　注[八]诗云：&quot;厥德不回，以受方国。&quot;</p>
              <p>　　广典机事十年，出为济阴太守，以举吏不实免。复为汝南太守，入拜大司农。</p>
              <p>　　汉安元年，迁司徒。质帝崩，代李固为太尉，录尚书事。以定策立桓帝，封育阳安乐乡侯。以病逊位。又拜司空，告老致仕。寻以特进征拜太常，迁太尉，以日食免。复为太常，拜太尉。</p>
              <p>　　延熹二年，大将军梁冀诛，广与司徒韩演、司空孙朗坐不韂宫，皆减死一等，夺爵土，免为庶人。后拜太中大夫、太常。九年，复拜司徒。</p>
              <p>　　灵帝立，与太傅陈蕃参录尚书事，复封故国。以病自乞。会蕃被诛，代为太傅，总录如故。</p>
              <p>　　时年已八十，而心力克壮。[一]继母在堂，朝夕瞻省，傍无几杖，言不称老。[二]</p>
              <p>　　及母卒，居丧尽哀，率礼无愆。性温柔谨素，常逊言恭色。[三]达练事体，明解朝章。虽无謇直之风，屡有补阙之益。故京师谚曰：&quot;万事不理问伯始，天下中庸有胡公。&quot;[四]及共李固定策，大议不全，[五]又与中常侍丁肃婚姻，以此讥毁于时。</p>
              <p>　　注[一]盛弘之荆州记曰&quot;菊水出穰县。芳菊被涯，水极甘香。谷中皆饮此水，上寿百二十，七八十者犹以为夭。太尉胡广所患风疾，休沐南归，恒饮此水，后疾遂瘳，年八十二薨&quot;也。</p>
              <p>　　注[二]礼记曰：&quot;夫为人子者，恒言不称老。&quot;</p>
              <p>　　注[三]逊，顺也。</p>
              <p>　　注[四]庸，常也。中和可常行之德也。孔子曰：&quot;中庸之为德，其至矣乎！&quot;</p>
              <p>　　注[五]质帝崩，固为太尉，与广及司空赵戒议欲立清河王蒜。梁冀以蒜年长有德，恐为后患，盛意立蠡吾侯志。广﹑戒等慑惮不能与争，而固与杜乔坚守本议。</p>
              <p>　　自在公台三十余年，历事六帝，[一]礼任甚优，每逊位辞病，及免退田里，未尝满岁，辄复升进。凡一履司空，再作司徒，三登太尉，又为太傅。其所辟命，皆天下名士。与故吏陈蕃﹑李咸并为三司。[二]蕃等每朝会，辄称疾避广，时人荣之。年八十二，熹平元年薨。使五官中郎将持节奉策赠太傅﹑安乐乡侯印绶，给东园梓器，谒者护丧事，赐頉茔于原陵，谥文恭侯，拜家一人为郎中。故吏自公﹑卿﹑大夫﹑博士﹑议郎以下数百人，皆缞绖殡位，自终及葬。汉兴以来，人臣之盛，未尝有也。</p>
              <p>　　注[一]广以顺帝汉安元年为司空，至灵帝熹平元年薨，三十一年也。六帝谓安﹑顺﹑飻﹑质﹑桓﹑灵也。</p>
              <p>　　注[二]谢承书曰：&quot;咸字符卓，汝南西平人。孤特自立。家贫母老，常躬耕稼以奉养。学鲁诗﹑春秋公羊传﹑三礼。三府并辟，司徒胡广举茂才，除高密令，政多奇异，青州表其状。建宁三年，自大鸿胪拜太尉。自在相位，约身率下，常食脱粟饭﹑酱菜而已。不与州郡交通。刺史﹑二千石笺记，非公事不发省。</p>
              <p>　　以老乞骸骨，见许，悉还所赐物，乘敝牛车，使子男御。晨发京师，百僚追送盈涂，不能得见。家旧贫狭，庇荫草庐。&quot;</p>
              <p>　　初，杨雄依虞箴作十二州二十五官箴，[一]其九箴亡阙，后涿郡崔骃及子瑗又临邑侯刘騊駼增补十六篇，广复继作四篇，文甚典美。乃悉撰次首目，为之解释，名曰百官箴，凡四十八篇。其余所着诗﹑赋﹑铭﹑颂﹑箴﹑吊及诸解诂，凡二十二篇。</p>
              <p>　　注[一]杨雄传曰：&quot;箴莫大于虞箴，故遂作九州箴。&quot;左传曰，昔周辛甲之为太史也，命百官官箴王阙，于虞人之箴曰：&quot;芒芒禹夡，画为九州。经启九道，人有寝庙，兽有茂草，各有攸处，德用不扰，在帝夷羿，冒于原兽，忘其国恤，而思其麀牡。武不可重，用不恢于夏家，兽臣司原，敢告仆夫。&quot;</p>
              <p>　　熹平六年，灵帝思感旧德，乃图画广及太尉黄琼于省内，诏议郎蔡邕为其颂云。</p>
              <p>　　[一]</p>
              <p>　　注[一]谢承书载其颂曰：&quot;岩岩山岳，配天作辅。降神有周，生申及甫。允兹汉室，诞育二后。曰胡曰黄，方轨齐武。惟道之渊，惟德之薮。股肱元首，代作心膂。天之烝人，有则有类。我胡我黄，钟厥纯懿。巍巍特进，仍践其位。赫赫三事，七佩其绂。奕奕四牡，沃若文辔。</p>
              <p>　　衮职龙章，其文有蔚。参曜干台，穷宠极贵。功加八荒，髃生以遂。超哉邈乎，莫与为二！&quot;</p>
              <p>　　论曰：爵任之于人重矣，全丧之于生大矣。怀禄以图存者，仕子之恒情；审能而就列者，出身之常体。[一]夫纡于物则非己，直于志则犯俗，[二]辞其艰则乖义，徇其节则失身。[三]统之，方轨易因，险涂难御。[四]故昔人明慎于所受之分，彁彁于岐路之闲也。[五]如令志行无牵于物，临生不先其存，后世何贬焉？[六]古人以宴安为戒，岂数公之谓平？[七]</p>
              <p>　　注[一]列，位也。</p>
              <p>　　注[二]纡，曲也。</p>
              <p>　　注[三]徇，营也。</p>
              <p>　　注[四]统者，总论上事也。方轨谓平路也。若履平路，易可因循；如践险涂，则难免颠覆也。</p>
              <p>　　注[五]呈材效职，则受之分明矣。彁彁，疑不前之貌也。明其分，则不可妄进。</p>
              <p>　　注[六]守志直道，视死如归，则后之人何从而贬责矣。</p>
              <p>　　注[七]左传曰：&quot;宴安酖毒，不可怀也。&quot;</p>
              <p>　　赞曰：邓﹑张作傅，无咎无誉。敏正疑律，防议章句。胡公庸庸，饰情恭貌。</p>
              <p>　　朝章虽理，据正或桡。[一]</p>
              <p>　　注[一]桡，曲也，易曰&quot;栋桡凶&quot;也。</p>
              <p>　　校勘记</p>
              <p>　　一四九五页一０行在所以二千石奉终其身按：王先谦谓东观记&quot;在所&quot;作&quot;所在&quot;。</p>
              <p>　　一四九六页三行赐爵关*(中)**[内]*侯据汲本改。按：刊误谓案汉无关中侯，&quot;中&quot;当作&quot;内&quot;。</p>
              <p>　　一四九六页六行天子亲临吊临殿本考证王会汾云上&quot;临&quot;字疑衍。今按：上&quot;临&quot;字训渑，下&quot;临&quot;字读如&quot;临于大宫&quot;之&quot;临&quot;，同字异训，非衍文也。</p>
              <p>　　一四九七页五行王*(自)**[白]*上据汲本﹑殿本改。</p>
              <p>　　一四九七页一０行当过江行部中土*(民)**[人]*皆以江有子胥之神李慈铭谓&quot;中土民&quot;及下文&quot;民怀喜悦&quot;两&quot;民&quot;字皆本当作&quot;人&quot;，此类皆宋以后校者妄以为章怀讳避而误改之。今据改。</p>
              <p>　　一四九七页一三行*(民)**[人]*怀喜悦据殿本改。</p>
              <p>　　一四九八页六行食糒饮水而已按：汲本﹑殿本&quot;食糒&quot;下有&quot;音惫糗也干饭屑&quot;七字，当原为小注而混入注中也。聚珍本东观记亦衍&quot;干饭屑&quot;三字。</p>
              <p>　　一四九八页一一行以为不宜冒险远按：李慈铭谓&quot;冒险远&quot;不成句，&quot;远&quot;下当有&quot;行&quot;字。</p>
              <p>　　一五０一页三行三*(世)**[代]*常道据汲本改。按：刊误谓&quot;世&quot;与&quot;代&quot;全别，缘太宗讳，遂更&quot;世&quot;为&quot;代&quot;。此合作&quot;代&quot;字，乃误为&quot;世&quot;，盖后人知此书中&quot;世&quot;字率皆换&quot;代&quot;，乃欲稍还正之，遂误为此字也。</p>
              <p>　　一五０二页五行六经衰微按：&quot;六&quot;原斗&quot;大&quot;，径据汲本﹑殿本改正。</p>
              <p>　　一五０二页七行其年以灾异寇贼策免按：沉家本谓按防之免在永初元年秋，此传上言延平元年，又言安帝即位，而不着永初元年，则&quot;其年&quot;云者似即延平元年，未免稍疏。</p>
              <p>　　一五０四页八行*[永初元年]*征拜司空钱大昭谓敏代周章为司空，本纪在永初元年，&quot;征拜&quot;上当有&quot;永初元年&quot;四字，下文&quot;六年&quot;二字乃有根，否则下六年竟似延平六年矣，南监本不误。今据补。</p>
              <p>　　一五０四页一二行六世祖刚按：集解引惠栋说，谓渚宫故事&quot;刚&quot;作&quot;纲&quot;。</p>
              <p>　　一五０五页三行雄□真助*[其]*求*(其)*才据汲本﹑殿本改。</p>
              <p>　　一五０五页八行辄优*(文)**[之]*特劳来其举将据汲本改。按：校补谓劳来举将正所以优此孝廉，其举将，明谓孝廉举主也，且劳来由公府下诏书，非三公得自以文劳来之，作&quot;文&quot;误。</p>
              <p>　　一五０五页八行所掌*(辩)**[辨]*护也据汲本﹑殿本改。</p>
              <p>　　一五０六页三行年钧以德按：&quot;钧&quot;原斗&quot;均&quot;，径改正。</p>
              <p>　　一五０六页一五行不谋卿士按：&quot;谋&quot;原斗&quot;博&quot;，径据汲本﹑殿本改正。</p>
              <p>　　一五０七页一二行臣下罔由禀令按：校补引柳从辰说，谓今书说命&quot;由&quot;作&quot;攸&quot;。</p>
              <p>　　一五０八页一一行臣闻德以旌贤按：集解引苏舆说，谓&quot;德&quot;疑作&quot;官&quot;。</p>
              <p>　　一五０八页一二行天秩所作按：&quot;作&quot;原斗&quot;祚&quot;，径据汲本﹑殿本改正。</p>
              <p>　　一五０八页一三行探赜穷理按：&quot;赜&quot;原斗&quot;颐&quot;，径据汲本﹑殿本改正。</p>
              <p>　　一五一０页五行大议不全按：刊误谓案文&quot;议&quot;当作&quot;义&quot;。</p>
              <p>　　一五一二页一行钟厥纯懿按：&quot;钟&quot;原斗&quot;钟&quot;，径据汲本﹑殿本改正。</p>
            </td>
          </tr>
        </table>
        <p>&nbsp;</p><table width="460" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='48.htm'>上一页 </a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='50.htm'>下一页 </a></div>
                  </td>
                </tr>
              </table>
              <p align=center>作者：[南朝宋]范晔 
              <hr width=90%>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
        
      </td>
      <td valign="top" width="19"><img src="rightbg.gif" width="19" height="400"><img src="right.gif" width="19" height="146"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="66" height="21"><img src="bottom1.gif" width="66" height="21"></td>
      <td background="bottombg.gif" width="500"></td>
      <td width="210"></td>
    </tr>
  </table>
</div>
</body>
</html>
