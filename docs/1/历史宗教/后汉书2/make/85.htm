<html>
<head>
<title>后汉书卷七十八　宦者列传　第六十八</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0">
    <tr>
      <td width="239" height="24"><img src="up1.gif" width="239" height="24"></td>
      <td width="537" background="up1bg.gif"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="167" height="49"><img src="up2left.gif" width="167" height="49"></td>
      <td valign="bottom"><img src="bg.gif" width="50" height="20"><a href="content.htm"><img src="top.gif" width="46" height="15" border="0"></a><img src="bg.gif" width="40" height="7"><a href="84.htm"><img src="last.gif" width="46" height="15" border="0"></a><img src="bg.gif" width="40" height="30"><a href="86.htm"><img src="next.gif" width="46" height="15" border="0"></a></td>
      <td width="19" background="rightbg.gif">&nbsp;</td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td valign="top" width="66" background="leftbg.gif"><img src="up3.gif" width="66" height="580"></td>
      <td valign="top" align="center"> 
        <table width="520" cellspacing="0" cellpadding="0" align="center" border="0">
          <tr> 
            <td> 
              <p align="center">&nbsp;</p>
              <p align="center" class="h">后汉书卷七十八　宦者列传　第六十八</p>
            </td>
          </tr>
        </table>
        <br>
        <table width="520" border="0" cellspacing="0" cellpadding="0" align="center">
          <tr> 
            <td>　　易曰：&quot;天垂象，圣人则之。&quot;[一]宦者四星，在皇位之侧，故周礼置官，亦备其数。阍者守中门之禁，[二]寺人掌女宫之戒。[三]又云&quot;王之正内者五人&quot;。
              <p>　　[四]月令：&quot;仲冬，命阉尹审门闾，谨房室。&quot;[五]诗之小雅，亦有巷伯刺谗之篇。[六]然宦人之在王朝者，其来旧矣。将以其体非全气，情志专良，通关中人，易以役养乎？[七]然而后世因之，才任稍广。其能者，则勃貂、管苏有功于楚、晋，[八]景监、缪贤着庸于秦、赵。[九]及其敝也，则竖刁乱齐，伊戾祸宋。[一０]</p>
              <p>　　注[一]易系辞之文也。</p>
              <p>　　注[二]周礼曰：&quot;阍人掌守王宫中门之禁。&quot;郑玄注云：&quot;中门，于外内为中也。</p>
              <p>　　阍即刖足者。&quot;</p>
              <p>　　注[三]周礼曰：&quot;寺人掌王宫之内人及女宫之戒命&quot;也。</p>
              <p>　　注[四]周礼曰：&quot;寺人掌王之正内五人。&quot;注云：&quot;正内，路寑也。&quot;</p>
              <p>　　注[五]郑玄注月令云：&quot;奄尹，主领奄竖之官者也。于周*(礼)*则为内宰，掌理王之内政、宫令，诫出入开闭之属也。&quot;</p>
              <p>　　注[六]毛诗序曰：&quot;巷伯，刺幽王也。寺人伤于谗，而作是诗也。&quot;毛苌注云：</p>
              <p>　　&quot;巷伯，内之小臣也。&quot;</p>
              <p>　　注[七]关，涉也。中人，内人也。</p>
              <p>　　注[八]勃貂即寺人披也。一名勃鞮，字伯楚。左传曰，吕、郄畏偪，将焚公宫，杀晋文公。寺人披见公，以难告，遂杀吕、郄。新序曰：&quot;楚恭王有疾，告诸大夫曰：'管苏犯我以义，违我以礼，与处不安，不见不思，然而有得焉，吾死之后，爵之于朝'&quot;也。</p>
              <p>　　注[九]史记曰，商君入秦，因孝公宠臣景监以求见。又曰，蔺相如为赵宦者令缪贤舍人，赵求人使报秦者，未得，缪贤曰：&quot;臣舍人蔺相如可使也。&quot;着庸谓荐鞅及相如也。</p>
              <p>　　注[一０]左传曰，齐桓公卒，易牙入，与寺人貂因内宠以杀髃吏而立公子无亏，孝公奔宋。杜预注曰：&quot;寺人即阉官。&quot;&quot;刁&quot;即&quot;貂&quot;也，音雕。又曰，楚客聘于晋，过宋，太子知之，请野享之，公使往。寺人伊戾请从之。至则坎用牲，加书征之，而骋告公曰：&quot;太子将为乱。&quot;公使视之，则信有焉。太子死，公徐闻其无罪，乃亨伊戾也。</p>
              <p>　　汉兴，仍袭秦制，置中常侍官。然亦引用士人，以参其选，皆银珰左貂，给事殿省。及高后称制，乃以张卿为大谒者，出入卧内，受宣诏命。[一]文帝时，有赵谈、北宫伯子，颇见亲幸。至于孝武，亦爱李延年。[二]帝数宴后庭，或潜游离馆，故请奏机事，多以宦人主之。至元帝之世，史游为黄门令，勤心纳忠，有所补益。[三]其后弘恭、石显以佞险自进，卒有萧、周之祸，损秽帝德焉。[四]</p>
              <p>　　注[一]前书曰，齐人田生求事吕后所幸大谒者张释卿。音义曰：&quot;奄人也。&quot;仲长统昌言曰：&quot;宦竖傅近房卧之内，交错妇人之闲。&quot;</p>
              <p>　　注[二]前书曰，孝文时宦者则赵谈、北宫伯子，孝武时宦者李延年也。</p>
              <p>　　注[三]前书曰，急就一篇，元帝黄门令史游作。董巴舆服志曰&quot;禁门曰黄闼，中人主之，故曰黄门&quot;也。</p>
              <p>　　注[四]前书曰，前将军萧望之及光禄大夫周堪建白，以为宜罢中常侍官，应古不近刑人，由是大与石显忤，后皆害焉。望之自杀，堪废锢不得复进用也。</p>
              <p>　　中兴之初，宦官悉用阉人，不复杂调它士。至永平中，始置员数，中常侍四人，小黄门十人。和帝即祚幼弱，而窦宪兄弟专总权威，内外臣僚，莫由亲接，所与居者，唯阉宦而已。故郑觽得专谋禁中，终除大憝，[一]遂享分土之封，超登宫卿之位。[二]于是中官始盛焉。</p>
              <p>　　注[一]憝，恶也，音大对反。谓诛窦宪也。</p>
              <p>　　注[二]宫卿谓为大长秋也。</p>
              <p>　　自明帝以后，迄乎延平，委用渐大，而其员稍增，中常侍至有十人，小黄门二十人，改以金珰右貂，兼领卿署之职。邓后以女主临政，而万机殷远，朝臣国议，无由参断帷幄，称制下令，不出房闱之闲，[一]不得不委用刑人，寄之国命。手握王爵，口含天宪，非复掖廷永巷之职，闺牖房闼之任也。[二]其后孙程定立顺之功，曹腾参建桓之策，续以五侯合谋，梁冀受钺，夡因公正，恩固主心，故中外服从，上下屏气。或称伊﹑霍之勋，无谢于往载；或谓良﹑平之画，复兴于当今。虽时有忠公，而竟见排斥。[三]举动回山海，呼吸变霜露。阿旨曲求，则光宠三族；[四]直情忤意，则参夷五宗。[五]</p>
              <p>　　汉之纲纪大乱矣。</p>
              <p>　　注[一]尔雅曰&quot;宫中*(小)**[之]*门谓之闱&quot;也。</p>
              <p>　　注[二]永巷及掖廷，并署名也。尔雅曰：&quot;小闺谓之闼。&quot;</p>
              <p>　　注[三]谓皇甫嵩﹑蔡雍等并被排也。</p>
              <p>　　注[四]父族﹑母族﹑妻族也。</p>
              <p>　　注[五]夷，灭也。参夷，夷三族也。五宗，五服内亲故也。</p>
              <p>　　若夫高冠长□，纡朱怀金者，布满宫闱；[一]苴茅分虎，南面臣人者，盖以十数。[二]府署第馆，澙列于都鄙；[三]子弟支附，过半于州国。南金﹑和宝﹑冰纨﹑雾縠之积，盈仞珍臧；[四]嫱媛﹑侍儿﹑歌童﹑舞女之玩，充备绮室。[五]</p>
              <p>　　狗马饰雕文，土木被缇绣。[六]皆剥割萌黎，竞恣奢欲。构害明贤，专树党类。</p>
              <p>　　其有更相援引，希附权强者，皆腐身熏子，以自衒达。[七]同敝相济，故其徒有繁，败国蠹政之事，不可单书。[八]所以海内嗟毒，志士穷栖，寇剧缘闲，摇乱区夏。[九]虽忠良怀愤，时或奋发，而言出祸从，旋见孥戮。因复大考钩党，转相诬染。[一０]凡称善士，莫不离被灾毒。窦武﹑何进，位崇戚近，乘九服之嚣怨，协髃英之埶力，[一一]而以疑留不断，至于殄败。斯亦运之极乎！虽袁绍龚行，芟夷无余，然以暴易乱，亦何云及！[一二]自曹腾说梁冀，竟立昏弱。[一三]魏武因之，遂迁龟鼎。[一四]所谓&quot;君以此始，必以此终&quot;，信乎其然矣！[一五]</p>
              <p>　　注[一]楚辞曰：&quot;高余冠之岌岌。&quot;又曰：&quot;抚长□兮玉珥。&quot;杨雄法言曰：&quot;或问使我纡朱怀金，其乐不可量也。&quot;李轨注曰：&quot;朱，朱绂也。金，金印也。&quot;</p>
              <p>　　注[二]封诸侯各以其方色土，苴以白茅，而分铜虎符也。</p>
              <p>　　注[三]澙列，如澙之布列。史记曰：&quot;往往澙置。&quot;</p>
              <p>　　注[四]诗颂曰：&quot;大路南金。&quot;郑玄注云：&quot;荆﹑杨之州，贡金三品。&quot;和谓卞和也。</p>
              <p>　　注[五]左传曰：&quot;夫差宿有妃嫱嫔御焉。&quot;。杜预注曰：&quot;妃嫱，贵者。&quot;嫱音墙。</p>
              <p>　　前书曰：&quot;初，爰盎为吴相时，从史盗私盎侍儿。&quot;昌言曰：&quot;为音乐则歌儿舞女，千曹而迭起。&quot;左传晏子曰：&quot;高台深池，撞钟舞女。&quot;绮室，室之绮丽者。</p>
              <p>　　注[六]前书东方朔曰：&quot;土木衣绮绣，狗马被缋罽。&quot;缇，厚缯也。</p>
              <p>　　注[七]前书曰：&quot;史迁熏胥以刑。&quot;韦昭曰：&quot;古者腐刑必熏合之。&quot;</p>
              <p>　　注[八]单，尽也。</p>
              <p>　　注[九]寇盗剧贼缘闲隙而起也。</p>
              <p>　　注[一０]钩党谓李膺﹑杜密等。</p>
              <p>　　注[一一]九服已见上。髃英谓刘猛﹑朱□之属，见窦武传。</p>
              <p>　　注[一二]尚书曰：&quot;龚行天罚。&quot;左传曰：&quot;芟夷蕴崇之。&quot;史记曰&quot;以暴易乱兮，不知其非&quot;也。</p>
              <p>　　注[一三]谓立桓帝也。</p>
              <p>　　注[一四]龟鼎，国之守器，以谕帝位也。尚书曰：&quot;宁王遗我大宝龟。&quot;左传曰&quot;鼎迁于商&quot;也。</p>
              <p>　　注[一五]此谓宦官也。言汉家初宠用宦官，其后终为宦官所灭。左传楚屈荡曰&quot;君以此始，必以此终&quot;也。</p>
              <p>　　郑觽字季产，南阳犨人也。为人谨敏有心几。永平中，初给事太子家。肃宗即位，拜小黄门，迁中常侍。和帝初，加位钩盾令。</p>
              <p>　　时窦太后秉政，后兄大将军宪等并窃威权，朝臣上下莫不附之，而觽独一心王室，不事豪党，帝亲信焉。及宪兄弟图作不轨，觽遂首谋诛之，以功迁大长秋。</p>
              <p>　　策勋班赏，每辞多受少，由是常与议事。[一]中官用权，自觽始焉。</p>
              <p>　　注[一]与音预。</p>
              <p>　　十四年，帝念觽功美，封为鄛乡侯，食邑千五百户。[一]永初元年，和熹皇后益封三百户。</p>
              <p>　　注[一]鄛音士交反。说文曰：&quot;南*(郡)**[阳]*棘阳县有鄛乡。&quot;</p>
              <p>　　元初元年卒，养子闳嗣。闳卒，子安嗣。后国绝。桓帝延熹二年，绍封觽曾孙石雠为关内侯。</p>
              <p>　　蔡伦字敬仲，桂阳人也。以永平末始给事宫掖，建初中，为小黄门。及和帝即位，转中常侍，豫参帷幄。</p>
              <p>　　伦有才学，尽心敦慎，数犯严颜，匡弼得失。每至休沐，辄闭门绝宾，暴体田野。后加位尚方令。永元九年，监作秘□及诸器械，莫不精工坚密，为后世法。</p>
              <p>　　自古书契多编以竹简，其用缣帛者谓之为纸。缣贵而简重，并不便于人。伦乃造意，用树肤﹑麻头及敝布﹑鱼网以为纸。元兴元年奏上之，帝善其能，自是莫不从用焉，故天下咸称&quot;蔡侯纸&quot;。[一]</p>
              <p>　　注[一]湘州记曰：&quot;耒阳县北有汉黄门蔡伦宅，宅西有一石臼，云是伦舂纸臼也。&quot;</p>
              <p>　　元初元年，邓太后以伦久宿卫，封为龙亭侯，[一]邑三百户。后为长乐太仆。</p>
              <p>　　四年，帝以经传之文多不正定，乃选通儒谒者刘珍及博士良史诣东观，各雠校*(汉)*家法，令伦监典其事。</p>
              <p>　　注[一]龙亭，县，故城在今洋州兴埶县东，明月池在其侧。</p>
              <p>　　伦初受窦后讽旨，诬陷安帝祖母宋贵人。及太后崩，安帝始亲万机，□使自致廷尉。伦耻受辱，乃沐浴整衣冠，饮药而死。国除。</p>
              <p>　　孙程字稚卿，涿郡新城人也。[一]安帝时，为中黄门，给事长乐宫。</p>
              <p>　　注[一]东观记曰：&quot;北新城人，卫康叔之冑孙林父之后。&quot;东观自此已下十九人，与程同功者皆□其所承本系。盖当时史官惧程等威权，故曲为文饰。</p>
              <p>　　时邓太后临朝，帝不亲政事。小黄门李闰与帝乳母王圣常共谮太后兄执金吾悝等，言欲废帝，立平原王*(德)**[翼]*，帝每忿惧。及太后崩，遂诛邓氏而废平原王，封闰雍乡侯；又小黄门江京以谗谄进，初迎帝于邸，以功封都乡侯，食邑各三百户。闰﹑京并迁中常侍，江京兼大长秋，与中常侍樊丰﹑黄门令刘安﹑钩盾令陈达及王圣﹑圣女伯荣扇动内外，竞为侈虐。又帝舅大将军耿宝﹑皇后兄大鸿胪阎显更相阿党，遂枉杀太尉杨震，废皇太子为济阴王。</p>
              <p>　　明年帝崩，立北乡侯为天子。显等遂专朝争权，乃讽有司奏诛樊丰，废耿宝﹑王圣，及党与皆见死徙。</p>
              <p>　　十月，北乡侯病笃。程谓济阴王谒者长兴渠曰：[一]&quot;王以嫡统，本无失德，先帝用谗，遂至废黜。若北乡疾不起，共断江京﹑阎显，事乃可成。&quot;渠等然之。又中黄门南阳王康，先为太子府史，自太子之废，常怀叹愤。又长乐太官丞京兆王国，并附同于程。至二十七日，北乡侯薨。閰显白太后，征诸王子简为帝嗣。未及至。十一月二日，程遂与王康等十八人聚谋于西钟下，皆□单衣为誓。四日夜，程等共会崇德殿上，因入章台门。时江京﹑刘安及李闰﹑陈达等俱坐省门下，程与王康共就斩京﹑安﹑达，以李闰权埶积为省内所服，欲引为主，因举刃胁闰曰：&quot;今当立济阴王，无得摇动。&quot;闰曰：&quot;诺。&quot;于是扶闰起，俱于西钟下迎济阴王立之，是为顺帝。召尚书令﹑仆射以下，从辇幸南宫云台，程等留守省门，遮扞内外。</p>
              <p>　　注[一]兴姓，渠名。</p>
              <p>　　阎显时在禁中，忧迫不知所为，小黄门樊登劝显发兵，以太后诏召越骑校尉冯诗﹑虎贲中郎将阎崇，屯朔平门，以御程等。诱诗入省，太后使授之印，曰：&quot;能得济阴王者封万户侯，得李闰者五千户侯。&quot;显以诗所将觽少，使与登迎吏士于左掖门外。诗因格杀登，归营屯守。显弟卫尉景遽从省中还外府，收兵至盛德门。程传召诸尚书使收景。尚书郭镇时卧病，闻之，即率直宿羽林出南止车门，逢景从吏士，拔白刃，呼曰：&quot;无干兵。&quot;镇即下车，时节诏之。景曰：&quot;何等诏？&quot;因斫镇，不中。镇引□击景墯车，左右以戟叉其匈，遂禽之，送廷尉狱，即夜死。旦日，令侍御史收显等送狱，于是遂定。下诏曰：&quot;夫表功录善，古今之通义也。故中常侍长乐太仆江京﹑黄门令刘安﹑钩盾令陈达与故车骑将军阎显兄弟谋议恶逆，倾乱天下。中黄门孙程﹑王康﹑长乐太官丞王国﹑中黄门黄龙﹑彭恺﹑孟叔﹑李建﹑王成﹑张贤﹑史泛﹑马国﹑王道﹑李元﹑杨佗﹑[一]陈予﹑赵封﹑李刚﹑魏猛﹑苗光等，[二]怀忠愤发，暞力协谋，遂埽灭元恶，以定王室。诗不云乎：'无言不雠，无德不报。'[三]程为谋首，康﹑国协同。其封程为浮阳侯，食邑万户；康为华容侯，国为郦侯，各九千户；黄龙为湘南侯，五千户；彭恺为西平昌侯，[四]孟叔为中庐侯，[五]李建为复阳侯，各四千二百户；王成为广宗侯，张贤为祝阿侯，史泛为临沮侯，[六]马国为广平侯，王道为范县侯，李元为曪信侯，杨佗为山都侯，[七]陈予为下隽侯，[八]赵封为析县侯，李刚为枝江侯，各四千户；魏猛为夷陵侯，二千户；苗光为东阿侯，千户。&quot;是为十九侯。加赐车马金银钱帛各有差。李闰以先不豫谋，故不封。遂擢拜程骑都尉。</p>
              <p>　　注[一]佗音驼。</p>
              <p>　　注[二]东观记曰&quot;程赋枣脯，又*[分]*与光，曰：'以为信，今暮其当着矣。'漏尽，光为尚席直事通灯，解□置外，持灯入章台门，程等适入。光走出门，欲取□，王康呼还，光不应。光得□，欲还入，门已闭，光便守宜秋门，会李闰来，出光，因与俱迎济阴王幸南宫云台。诏书录功臣，令康疏名，康诈疏光入章台门。光谓康曰：'缓急有问者当相证也。'诏书封光东阿侯，食邑四千户，未受符策，光心不自安，诣黄门令自告。有司奏康﹑光欺诈主上，诏书勿问，遂封东阿侯，邑千户&quot;也。</p>
              <p>　　注[三]诗大雅也。</p>
              <p>　　注[四]西平昌，*(诸)*县，属平原郡。</p>
              <p>　　注[五]中庐，县，属南郡。</p>
              <p>　　注[六]临沮，县，属南郡。</p>
              <p>　　注[七]曪信﹑山都并属南阳郡也。</p>
              <p>　　注[八]下隽，县，*[属]*长沙郡，音似兖反。</p>
              <p>　　永建元年，程与张贤﹑孟叔﹑马国等为司隶校尉虞诩讼罪，怀表上殿，呵叱左右。帝怒，遂免程官，因悉遣十九侯就国，后徙封程为宜城侯。程既到国，怨恨恚怼，[一]封还印绶﹑符策，亡归京师，[二]往□山中。诏书追求，复故爵土，赐车马衣物，遣还国。</p>
              <p>　　注[一]怼，怨也，音直季反。</p>
              <p>　　注[二]续汉书曰：&quot;程到宜城，怨恨恚怼，刻瓦为印，封还印绶。&quot;</p>
              <p>　　三年，帝念程等功勋，悉征还京师。程与王道﹑李元皆拜骑都尉，余悉奉朝请。</p>
              <p>　　阳嘉元年，程病甚，即拜奉车都尉，位特进。及卒，使五官*[中]*郎将追赠车骑将军印绶，赐谥刚侯。侍御史持节监护丧事，乘舆幸北部尉传，[一]瞻望车骑。</p>
              <p>　　注[一]北部尉之传舍也。传音陟恋反。</p>
              <p>　　程临终，遗言上书，以国传弟美。帝许之，而分程半，封程养子寿为浮阳侯。</p>
              <p>　　后诏书录微功，封兴渠为高望亭侯。四年，诏宦官养子悉听得为后，袭封爵，定着乎令。</p>
              <p>　　王康﹑王国﹑彭恺﹑王成﹑赵封﹑魏猛六人皆早卒。黄龙﹑杨佗﹑孟叔﹑李建﹑张贤﹑史泛﹑王道﹑李元﹑李刚九人与阿母山阳君宋娥更相货赂，求高官增邑，又诬罔中常侍曹腾﹑孟贲等。永和二年，发觉，并遣就国，减租四分之一。宋娥夺爵归田舍。唯马国﹑陈予﹑苗光保全封邑。</p>
              <p>　　初，帝见废，监太子家小黄门籍建﹑傅高梵﹑长秋长赵熹﹑丞良贺﹑药长夏珍皆以无过获罪，建等坐徙朔方。及帝即位，并擢为中常侍。梵坐臧罪，减死一等。建后封东乡侯，三百户。</p>
              <p>　　贺清俭退厚，[一]位至大长秋。阳嘉中，诏九卿举武猛，贺独无所荐。帝引问其故，对曰：&quot;臣生自草茅，长于宫掖，既无知人之明，又未尝交知士类。昔卫鞅因景监以见，有识知其不终。[二]今得臣举者，匪荣伊辱。&quot;固辞之。及卒，帝思贺忠，封其养子为都乡侯，三百户。</p>
              <p>　　注[一]谦退而厚重也。</p>
              <p>　　注[二]史记赵良谓商君曰：&quot;君之见秦王也，因嬖人景监，非所以为名也。&quot;商君竟为秦惠所车裂也。</p>
              <p>　　曹腾字季兴，沛国谯人也。安帝时，除黄门从官。顺帝在东宫，邓太后以腾年少谨厚，使侍皇太子书，特见亲爱。及帝即位，腾为小黄门，迁中常侍。桓帝得立，腾与长乐太仆州辅等七人，以定策功，皆封亭侯，腾为费亭侯，迁大长秋，加位特进。</p>
              <p>　　腾用事省闼三十余年，奉事四帝，未尝有过。其所进达，皆海内名人，陈留虞放﹑边韶﹑南阳延固﹑张温﹑弘农张奂﹑颍川堂溪典等。时蜀郡太守因计吏赂遗于腾，益州刺史种暠于斜谷关搜得其书，上奏太守，并以劾腾，请下廷尉案罪。帝曰：&quot;书自外来，非腾之过。&quot;遂寝暠奏。腾不为纤介，常称暠为能吏，时人嗟美之。</p>
              <p>　　腾卒，养子嵩嗣。种暠后为司徒，告宾客曰：&quot;今身为公，乃曹常侍力焉。&quot;</p>
              <p>　　嵩灵帝时货赂中官及输西园钱一亿万，故位至太尉。[一]及子操起兵，不肯相随，乃与少子疾避乱琅邪，为徐州刺史陶谦所杀。</p>
              <p>　　注[一]嵩具袁绍传。</p>
              <p>　　单超，河南人；徐璜，下邳良城人；具瑗，魏郡元城人；左悺，河南平阴人；[一]</p>
              <p>　　唐衡，颍川郾人也。桓帝初，超、璜、瑗为中常侍，悺、衡为小黄门史。</p>
              <p>　　注[一]悺音工奂反，又音绾。</p>
              <p>　　初，梁冀两妹为顺桓二帝皇后，冀代父商为大将军，再世权戚，威振天下。冀自诛太尉李固、杜乔等，骄横益甚，皇后乘埶忌恣，多所鸩毒，上下钳口，[一]</p>
              <p>　　莫有言者。帝逼畏久，恒怀不平，恐言泄，不敢谋之。延熹二年，皇后崩，帝因如厕，独呼衡问：&quot;左右与外舍不相得者皆谁乎？&quot;[二]衡对曰：&quot;单超、左悺前诣河南尹不疑，礼敬小简，不疑收其兄弟送洛阳狱，二人诣门谢，乃得解。</p>
              <p>　　徐璜、具瑗常私忿疾外舍放横，口不敢道。&quot;于是帝呼超、悺入室，谓曰：&quot;梁将军兄弟专固国朝，迫胁外内，公卿以下从其风旨。今欲诛之，于常侍意何如？&quot;</p>
              <p>　　超等对曰：&quot;诚国奸贼，当诛日久。臣等弱劣，未知圣意何如耳。&quot;帝曰：&quot;审然者，常侍密图之。&quot;对曰：&quot;图之不难，但恐陛下复中狐疑。&quot;[三]帝曰：&quot;奸臣胁国，当伏其罪，何疑乎！&quot;于是更召璜、瑗等五人，遂定其议，帝啮超臂出血为盟。于是诏收冀及宗亲党与悉诛之。悺、衡迁中常侍，封超新丰侯，二万户，璜武原侯，瑗东武阳侯，各万五千户，赐钱各千五百万；悺上蔡侯，衡汝阳侯，各万三千户，赐钱各千三百万。五人同日封，故世谓之&quot;五侯&quot;。又封小黄门刘普、赵忠等八人为乡侯。自是权归宦官，朝廷日乱矣。</p>
              <p>　　注[一]周书曰：&quot;贤智钳口。&quot;谓不言也。拑与钳古字通，音其炎反。</p>
              <p>　　注[二]外舍谓皇后家也。</p>
              <p>　　注[三]中音丁仲反。</p>
              <p>　　超病，帝遣使者就拜车骑将军。明年薨，赐东园秘器，棺中玉具，赠侯将军印绶，使者理丧。及葬，发五营骑士，*(将军)*侍御史护丧，将作大匠起頉茔。</p>
              <p>　　其后四侯转横，天下为之语曰：&quot;左回天，具独坐，[一]徐卧虎，唐两墯。&quot;[二]</p>
              <p>　　皆竞起第宅，楼观壮丽，穷极伎巧。金银罽毦，施于犬马。[三]多取良人美女以为姬妾，皆珍饰华侈，拟则宫人。其仆从皆乘牛车而从列骑。又养其疏属，或乞嗣异姓，或买苍头为子，并以传国袭封。兄弟姻戚皆宰州临郡，辜较百姓，与盗贼无异。</p>
              <p>　　注[一]独坐言骄贵无偶也。</p>
              <p>　　注[二]两墯谓随意所为不定也。今人谓持两端而任意为两墯。诸本&quot;两&quot;或作&quot;雨&quot;也。</p>
              <p>　　注[三]毦，以毛羽为饰，音如志反。</p>
              <p>　　超弟安为河东太守，弟子匡为济阴太守，璜弟盛为河内太守，悺弟敏为陈留太守，瑗兄恭为沛相，皆为所在蠹害。</p>
              <p>　　璜兄子宣为下邳令，暴虐尤甚。先是求故汝南太守下邳李暠女不能得，及到县，遂将吏卒至暠家，载其女归，戏射杀之，埋着寺内。时下邳县属东海，汝南黄浮为东海相，有告言宣者，浮乃收宣家属，无少长悉考之。掾史以下固谏争。浮曰：</p>
              <p>　　&quot;徐宣国贼，今日杀之，明日坐死，足以瞑目矣。&quot;即案宣罪弃市，暴其尸以示百姓，郡中震栗。璜于是诉怨于帝，帝大怒，浮坐髡钳，输作右校。五侯宗族宾客虐篃天下，民不堪命，起为寇贼。七年，衡卒，亦赠车骑将军，如超故事。璜卒，赙赠钱布，赐頉茔地。</p>
              <p>　　明年，司隶校尉韩演因奏悺罪恶，及其兄太仆南乡侯称请托州郡，聚敛为奸，宾客放纵，侵犯吏民。悺、称皆自杀。演又奏瑗兄沛相恭臧罪，征诣廷尉。瑗诣狱谢，上还东武侯印绶，诏贬为都乡侯，卒于家。超及璜、衡袭封者，并降为乡侯，租入岁皆三百万，子弟分封者，悉夺爵土。刘普等贬为关内侯。</p>
              <p>　　侯览者，山阳防东人。桓帝初为中常侍，以佞猾进，倚埶贪放，受纳货遗以巨万计。延熹中，连岁征伐，府帑空虚，乃假百官奉禄，王侯租税。览亦上缣五千匹，赐爵关内侯。又托以与议诛梁冀功，进封高乡侯。</p>
              <p>　　小黄门段珪家在济阴，与览并立田业，近济北界，仆从宾客侵犯百姓，劫掠行旅。济北相滕延一切收捕，杀数十人，陈尸路衢。览、珪大怨，以事诉帝，延坐多杀无辜，征诣廷尉，免。延字伯行，北海人，后为京兆尹，有理名，世称为长者。</p>
              <p>　　览等得此愈放纵。览兄参为益州刺史，民有丰富者，辄诬以大逆，皆诛灭之，没入财物，前后累亿计。太尉杨秉奏参，槛车征，于道自杀。京兆尹袁逢于旅舍阅参车三百余两，皆金银锦帛珍玩，不可胜数。览坐免，旋复复官。[一]</p>
              <p>　　注[一]复，上音房又反。</p>
              <p>　　建宁二年，丧母还家，大起茔頉。督邮张俭因举奏览贪侈奢纵，前后请夺人宅三百八十一所，田百一十八顷。起立第宅十有六区，皆有高楼池苑，堂阁相望，饰以绮画丹漆之属，制度重深，僭类宫省。又豫作寿頉，[一]石旘双阙，高庑百尺，[二]破人居室，发掘坟墓。虏夺良人，妻略妇子，及诸罪衅，请诛之。</p>
              <p>　　而览伺候遮□，章竟不上。俭遂破览頉宅，藉没资财，具言罪状。又奏览母生时交通宾客，干乱郡国。复不得御。[三]览遂诬俭为钩党，及故长乐少府李膺、太仆杜密等，皆夷灭之。遂代曹节领长乐太仆。</p>
              <p>　　注[一]生而自为頉，为寿頉。</p>
              <p>　　注[二]庑，廊下周屋也。</p>
              <p>　　注[三]御，进也。</p>
              <p>　　熹平元年，有司举奏览专权骄奢，策收印绶，自杀。阿党者皆免。</p>
              <p>　　曹节字汉丰，南阳新野人也。其本魏郡人，世吏二千石。顺帝初，以西园骑迁小黄门。桓帝时，迁中常侍，奉车都尉。建宁元年，持节将中黄门虎贲羽林千人，北迎灵帝，陪乘入宫。及即位，以定策封长安乡侯，六百户。</p>
              <p>　　时窦太后临朝，后父大将军武与太傅陈蕃谋诛中官，节与长乐五官史朱瑀、从官史共普、张亮、[一]中黄门王尊、长乐谒者腾是等十七人，共矫诏以长乐食监王甫为黄门令，将兵诛武、蕃等，事已具蕃、武传。节迁长乐韂尉，封育阳侯，增邑三千户；甫迁中常侍，黄门令如故；瑀封都乡侯，千五百户；普、亮等五人各三百户；余十一人皆为关内侯，岁食租二千斛。</p>
              <p>　　注[一]共音恭。</p>
              <p>　　先是瑀等阴于明堂中祷皇天曰：&quot;窦氏无道，请皇天辅皇帝诛之，令事必成，天下得宁。&quot;既诛武等，诏令太官给塞具，[一]赐瑀钱五千万，余各有差，后更封华容侯。二人，节病困，诏拜为车骑将军。有顷疾瘳，上印绶，罢，复为中常侍，位特进，秩中二千石，寻转大长秋。</p>
              <p>　　注[一]塞，报祠也，音苏代反。字当为&quot;赛&quot;，通也。</p>
              <p>　　熹平元年，窦太后崩，有何人书朱雀阙，[一]言&quot;天下大乱，曹节、王甫幽杀太后，常侍侯览多杀党人，公卿皆尸禄，无有忠言者。&quot;于是诏司隶校尉刘猛逐捕，十日一会。猛以诽书言直，不肯急捕，月余，主名不立。[二]猛坐左转谏议大夫，以御史中丞段颎代猛，乃四出逐捕，及太学游生，系者千余人。节等怨猛不已，使颎以它事奏猛，抵罪输左校。朝臣多以为言，乃免刑，复公车征之。</p>
              <p>　　注[一]何人，不知何人也。</p>
              <p>　　注[二]不得书阙主名。</p>
              <p>　　节遂与王甫等诬奏桓帝弟勃海王悝谋反，诛之。以功封者十二人。甫封冠军侯。</p>
              <p>　　节亦增邑四千六百户，并前七千六百户。父兄子弟皆为公卿列校、牧守令长，布满天下。</p>
              <p>　　节弟破石为越骑校尉，越骑营五百妻有美色，[一]破石从求之，五百不敢违，妻执意不肯行，遂自杀。其淫暴无道，多此类也。</p>
              <p>　　注[一]韦昭辩释名曰：&quot;五百字本为'伍'。伍，当也。伯，道也。使之导引当道陌中以驱除也。&quot;案：今俗呼行杖人为五百也。</p>
              <p>　　光和二年，司隶校尉阳球奏诛王甫及子长乐少府萌、沛相吉，皆死狱中。时连有灾异，郎中梁人审忠以为朱瑀等罪恶所感，乃上书曰：&quot;臣闻理国得贤则安，失贤则危，故舜有臣五人而天下理，[一]汤举伊尹不仁者远。[二]陛下即位之初，未能万机，皇太后念在抚育，权时摄政，[三]故中常侍苏康、管霸应时诛殄。[四]太傅陈蕃、大将军窦武考其党与，志清朝政。华容侯朱瑀知事觉露，祸及其身，遂兴造逆谋，作乱王室，撞蹋省闼，[五]执夺玺绶，迫胁陛下，聚会髃臣，离闲骨肉母子之恩，遂诛蕃、武及尹勋等。因共割裂城社，自相封赏。</p>
              <p>　　父子兄弟被蒙尊荣，素所亲厚布在州郡，或登九列，或据三司。不惟禄重位尊之责，而苟营私门，多蓄财货，缮修第舍，连里竟巷。盗取御水以作鱼钓，[六]</p>
              <p>　　车马服玩拟于天家。髃公卿士杜口吞声，莫敢有言。州牧郡守承顺风旨，辟召选举，释贤取愚。故虫蝗为之生，夷寇为之起。天意愤盈，积十余年。故频岁日食于上，地震于下，所以谴戒人主，欲令觉悟，诛鉏无状。昔高宗以雉雊之变，故获中兴之功。[七]近者神只启悟陛下，发赫斯之怒，故王甫父子应时馘□，[八]路人士女莫不称善，若除父母之雠。诚怪陛下复忍孽臣之类，不悉殄灭。[九]昔秦信赵高，以危其国；吴使刑人，身遘其祸。[一０]虞公抱宝牵马，鲁昭见逐干侯，以不用宫之奇、子家驹以至灭辱。[一一]今以不忍之恩，赦夷族之罪，奸谋一成，悔亦何及！臣为郎十五年，皆耳目闻见，瑀之所为，诚皇天所不复赦。愿陛下留漏刻之听，裁省臣表，埽灭丑类，以荅天怒。与瑀考验，有不如言，愿受汤镬之诛，妻子并徙，以绝妄言之路。&quot;</p>
              <p>　　章寝不报。节遂领尚书令。四年，卒，赠车骑将军。后瑀亦病卒，皆养子传国。</p>
              <p>　　注[一]五臣谓禹、稷、契、咎陶、伯益也。</p>
              <p>　　注[二]论语文也。</p>
              <p>　　注[三]桓思窦后。</p>
              <p>　　注[四]窦后传诛康及霸。</p>
              <p>　　注[五]撞音直江反。</p>
              <p>　　注[六]水入宫苑为御水。</p>
              <p>　　注[七]高宗祭，有雉升鼎耳而雊，高宗修德，殷以中兴。见尚书也。</p>
              <p>　　注[八]诗鲁颂曰：&quot;在泮献馘。&quot;音古获反。郑玄注云：&quot;谓所杀者之左耳。&quot;</p>
              <p>　　注[九]谓复任用曹节等也。</p>
              <p>　　注[一０]左传曰，吴伐越获俘焉，以为阍，使守舟。吴子余祭观舟，阍人以刀杀之。</p>
              <p>　　注[一一]公羊传曰，晋大夫荀息请以屈产之乘与垂棘之璧，假道于虞以伐虢，宫之奇谏，不听。后晋灭虞，虞公抱宝牵马而至，荀息见曰：&quot;臣之谋何如？&quot;</p>
              <p>　　又曰，昭公将杀季氏，告子家驹曰：&quot;季氏为无道，憯于公室久矣。吾欲杀之，何如？&quot;子家驹曰：&quot;诸侯僭于天子，大夫僭于诸侯，久矣，君无多辱焉。&quot;昭公不从其言，后逐季氏，昭公奔于干侯，遂死焉。</p>
              <p>　　审忠字公诚，宦官诛后，辟公府。</p>
              <p>　　吕强字汉盛，河南成鮧人也。少以宦者为小黄门，再迁中常侍。为人清忠奉公。</p>
              <p>　　灵帝时，例封宦者，以强为都乡侯。强辞让恳恻，固不敢当，帝乃听之。因上疏陈事曰：</p>
              <p>　　臣闻诸侯上象四七，下裂王土，高祖重约非功臣不侯，所以重天爵明劝戒也。</p>
              <p>　　伏闻中常侍曹节、王甫、张让等，及侍中许相，并为列侯。节等宦官佑薄，品卑人贱，谗谄媚主，佞邪徼宠，放毒人物，疾妒忠良，有赵高之祸，未被轘裂之诛，[一]掩朝廷之明，成私树之党。而陛下不悟，妄授茅土，开国承家，小人是用。[二]又并及家人，重金兼紫，[三]相继为蕃辅。受国重恩，不念尔祖，述修厥德，[四]而交结邪党，下比髃佞。陛下或其琐才，[五]特蒙恩泽。又授位乖越，贤才不升，素餐私幸，必加荣擢。阴阳乖剌，稼穑荒蔬，[六]人用不康，罔不由兹。臣诚知封事已行，言之无逮，所以冒死干触陈愚忠者，实愿陛下损改既谬，从此一止。</p>
              <p>　　注[一]赵高指鹿为马，而杀胡亥。轘裂，以车裂也。</p>
              <p>　　注[二]易曰：&quot;开国承家，小人勿用。&quot;</p>
              <p>　　注[三]金印紫绶。重、兼，言累积也。</p>
              <p>　　注[四]诗大雅云：&quot;无念尔祖，聿修厥德。&quot;聿，述也。</p>
              <p>　　注[五]琐，小也。</p>
              <p>　　注[六]郑玄注周礼云：&quot;蔬，草有实者。&quot;</p>
              <p>　　臣又闻后宫彩女数千余人，衣食之费，日数百金。比谷虽贱，而户有饥色。案法当贵而今更贱者，由赋发繁数，以解县官，[一]寒不敢衣，饥不敢食。民有斯□，而莫之恤。宫女无用，填积后庭，天下虽复尽力耕桑，犹不能供。昔楚女悲愁，则西宫致灾，[二]况终年积聚，岂无忧怨乎！夫天生蒸民，立君以牧之。君道得，则民戴之如父母，仰之犹日月，[三]虽时有征税，犹望其仁恩之惠。易曰：&quot;悦以使民，民忘其劳；悦以犯难，民忘其死。&quot;[四]储君副主，宜讽诵斯言；南面当国，宜履行其事。[五]</p>
              <p>　　注[一]县官调发既多，故贱粜谷以供之。</p>
              <p>　　注[二]公羊传曰：&quot;西宫灾，何以书？记灾也。&quot;何休注云：&quot;是时僖公为齐桓公所胁，以齐媵为嫡，楚女废居西宫而不见恤，悲愁怨旷所生也。&quot;</p>
              <p>　　注[三]左传师旷对晋侯曰：&quot;君养人如子，盖之如天，容之如地。人奉其君，爱之如父母，仰之如日月，敬之如神明，畏之如赖霆，天生人而立之君，使司牧之，勿使失其性&quot;也。</p>
              <p>　　注[四]易兑卦彖辞。</p>
              <p>　　注[五]易曰：&quot;圣人南面，向明而化。&quot;杜预注左传曰：&quot;当国，执政也。&quot;</p>
              <p>　　又承诏书，当于河闲故国起解渎之馆。陛下龙飞即位，虽从藩国，然处九天之高，岂宜有顾恋之意。[一]且河闲疏远，解渎□绝，而当劳民单力，未见其便。</p>
              <p>　　又今外戚四姓贵幸之家，及中官公族无功德者，造起馆舍，凡有万数，楼阁连接，丹青素垩，[二]雕刻之饰，不可单言。丧葬踰制，奢丽过礼，竞相放效，莫肯矫拂。[三]谷梁传曰：&quot;财尽则怨，力尽则怼。&quot;尸子曰：[四]&quot;君如杅，民如水，杅方则水方，杅圆则水圆。&quot;[五]上之化下，犹风之靡草。今上无去奢之俭，下有纵欲之敝，至使禽兽食民之甘，木土衣民之帛。昔师旷谏晋平公曰：&quot;梁柱衣绣，民无褐衣；池有□酒，士有渴死；□马秣粟，民有饥色。近臣不敢谏，远臣不得畅。&quot;此之谓也。[六]</p>
              <p>　　注[一]楚辞曰：&quot;圆则九重，孰营度之？&quot;圆谓天也。</p>
              <p>　　注[二]郭璞注山海经曰：&quot;垩似土，白色，音恶。&quot;</p>
              <p>　　注[三]矫，正也。拂，戾也，音扶弗反。</p>
              <p>　　注[四]尸子，晋人也，名佼，秦相韂鞅客也。鞅谋计，未尝不与佼规也。商君被刑，恐并诛，乃亡逃入蜀，作书二十篇，十九篇陈道德仁义之纪，一篇言九州险阻，水泉所起也。</p>
              <p>　　注[五]杅，曂属也，音于。字亦作盂。</p>
              <p>　　注[六]说苑咎犯谏晋文公之辞也。</p>
              <p>　　又闻前召议郎蔡邕对问于金商门，而令中常侍曹节、王甫等以诏书喻旨。邕不敢怀道迷国，而切言极对，毁刺贵臣，讥呵竖宦。陛下不密其言，至令宣露，髃邪项领，膏唇拭舌，[一]竞欲咀嚼。造作飞条。[二]陛下回受诽谤，致邕刑罪，室家徙放，老幼流离，岂不负忠臣哉！今髃臣皆以邕为戒，上畏不测之难，下惧□客之害，[三]臣知朝廷不复得闻忠言矣。故太尉段颎，武勇冠世，习于边事，垂发服戎，功成皓首，[四]历事二主，[五]勋烈独昭。陛下既已式序，位登台司，而为司隶校尉阳球所见诬胁，一身既毙，而妻子远播。天下惆怅，功臣失望。宜征邕更授任，反颎家属，则忠贞路开，觽怨以弭矣。</p>
              <p>　　注[一]毛诗曰：&quot;驾彼四牡，四牡项领。&quot;注云：&quot;项，大也。四牡者人所驾，今但养大其领，不肯为用。谕大臣自恣，王不能使也。&quot;膏唇拭舌谓欲谗毁故也。</p>
              <p>　　注[二]飞条，飞书也。</p>
              <p>　　注[三]谓蔡邕徙朔方时，阳球使刺客追刺邕也。</p>
              <p>　　注[四]垂发谓童子也。</p>
              <p>　　注[五]谓桓帝、灵帝也。</p>
              <p>　　帝知其忠而不能用。</p>
              <p>　　时帝多□私臧，收天下之珍，每郡国贡献，先输中署，名为&quot;导行费&quot;。[一]强上疏谏曰：</p>
              <p>　　注[一]中署，内署也。导，引也。贡献外别有所入，以为所献希之导引也。</p>
              <p>　　天下之财，莫不生之阴阳，归之陛下。[一]归之陛下，岂有公私？而今中尚方敛诸郡之宝，中御府积天下之缯，西园引司农之臧，中□聚太仆之马，而所输之府，辄有导行之财。调广民困，费多献少，奸吏因其利，百姓受其敝。又阿媚之臣，好献其私，容谄姑息，自此而进。</p>
              <p>　　注[一]万物禀阴阳而生。</p>
              <p>　　旧典选举委任三府，三府有选，参议掾属，咨其行状，度其器能，[一]受试任用，责以成功。若无可察，然后付之尚书。尚书举劾，请下廷尉，覆案虚实，行其诛罚。今但任尚书，或复□用。如是，三公得免选举之负，尚书亦复不坐，责赏无归，岂肯空自苦劳乎！</p>
              <p>　　注[一]咨，谋也。</p>
              <p>　　夫立言无显过之咎，明镜无见玼之尤。如恶立言以记过，则不当学也；不欲明镜之见玼，则不当照也。[一]愿陛下详思臣言，不以记过见玼为责。</p>
              <p>　　注[一]韩子曰：&quot;古人之目短于自见，故以镜观面。智短于自规，故以道正己。</p>
              <p>　　镜无见疵之罪，道无明过之恶。目失镜则无以正鬓眉，身失道则无以知迷感。&quot;玼与疵同也。</p>
              <p>　　书奏不省。</p>
              <p>　　中平元年，黄巾贼起，帝问强所宜施行。强欲先诛左右贪浊者，大赦党人，料简刺史、二千石能否。帝纳之，乃先赦党人。于是诸常侍人人求退，又各自征还宗亲子弟在州郡者。中常侍赵忠、夏恽等遂共构强，云&quot;与党人共议朝廷，数读霍光传。[一]强兄弟所在并皆贪秽&quot;。帝不悦，使中黄门持兵召强。强闻帝召，怒曰：&quot;吾死，乱起矣。丈夫欲尽忠国家，岂能对狱吏乎！&quot;遂自杀。忠、恽复谮曰：&quot;强见召未知所问，而就外草自屏，有奸明审。&quot;[二]遂收捕宗亲，没入财产焉。</p>
              <p>　　注[一]言其欲谋废立也。</p>
              <p>　　注[二]外草自屏谓在外野草中自杀也。</p>
              <p>　　时宦者济阴丁肃、下邳徐衍、南阳郭耽、汝阳李巡、北海赵佑等五人称为清忠，皆在里巷，不争威权。巡以为诸博士试甲乙科，争弟高下，更相告言，至有行赂定兰台漆书经字，以合其私文者，乃白帝，与诸儒共刻五经文于石，于是诏蔡邕等正其文字。自后五经一定，争者用息。赵佑博学多览，著作校书，诸儒称之。</p>
              <p>　　又小黄门甘陵吴伉，善为风角，博达有奉公称。知不得用，常托病还寺舍，从容养志云。</p>
              <p>　　张让者，颍川人；赵忠者，安平人也。少皆给事省中，桓帝时为小黄门。忠以与诛梁冀功封都乡侯。[一]延熹八年，黜为关*(中)**[内]*侯，食本县租千斛。</p>
              <p>　　注[一]与音预。</p>
              <p>　　灵帝时，让、忠并迁中常侍，封列侯，与曹节、王甫等相为表里。节死后，忠领大长秋。让有监奴典任家事，交通货赂，威形諠赫。扶风人孟佗，[一]资产饶赡，与奴朋结，倾竭馈问，无所遗爱。奴咸德之，问佗曰：&quot;君何所欲？力能办也。&quot;曰：&quot;吾望汝曹为我一拜耳。&quot;时宾客求谒让者，车恒数百千两，佗时诣让，后至，不得进，监奴乃率诸仓头迎拜于路，遂共轝车入门。宾客咸惊，谓佗善于让，皆争以珍玩赂之。佗分以遗让，让大喜，遂以佗为凉州刺史。[二]</p>
              <p>　　注[一]佗音驼。</p>
              <p>　　注[二]三辅决录注曰：&quot;佗字伯郎。以蒲陶酒一斗遗让，让即拜佗为凉州刺史。&quot;</p>
              <p>　　是时让、忠及夏恽、郭胜、孙璋、毕岚、栗嵩、段珪、高望、张恭、韩悝、宋典十二人，皆为中常侍，封侯贵宠，父兄子弟布列州郡，所在贪残，为人蠹害。黄巾既作，盗贼糜沸，郎中中山张钧上书曰：&quot;窃惟张角所以能兴兵作乱，万人所以乐附之者，其源皆由十常侍多放父兄、子弟、婚亲、宾客典据州郡，辜榷财利，侵掠百姓，百姓之冤无所告诉，故谋议不轨，聚为盗贼。宜斩十常侍，县头南郊，以谢百姓，又遣使者布告天下，可不须师旅，而大寇自消。&quot;天子以钧章示让等，皆免冠徒跣顿首，乞自致洛阳诏狱，并出家财以助军费。有诏皆冠履视事如故。</p>
              <p>　　帝怒钧曰：&quot;此真狂子也。十常侍固当有一人善者不？&quot;钧复重上，犹如前章，辄寝不报。诏使廷尉、侍御史考为张角道者，御史承让等旨，遂诬奏钧学黄巾道，收掠死狱中。而让等实多与张角交通。后中常侍封谞、徐*(奏)**[奉]*事独发觉坐诛，帝因怒诘让等曰：&quot;汝曹常言党人欲为不轨，皆令禁锢，或有伏诛。</p>
              <p>　　今党人更为国用，汝曹反与张角通，为可斩未？&quot;皆叩头云：&quot;故中常侍王甫、侯览所为。&quot;帝乃止。</p>
              <p>　　明年，南宫灾。让、忠等说帝令敛天下田亩税十钱，以修宫室。发太原、河东、狄道诸郡材木及文石，每州郡部送至京师，黄门常侍辄令谴呵不中者，因强折贱买，十分雇一，[一]因复货之于宦官，复不为即受，材木遂至腐积，宫室连年不成。刺史、太守复增私调，百姓呼嗟。凡诏所征求，皆令西园驺密约□，[二]</p>
              <p>　　号曰&quot;中使&quot;，恐动州郡，多受赇赂。刺史、二千石及茂才孝廉迁除，皆责助军修宫钱，大郡至二三千万，余各有差。当之官者，皆先至西园谐价，然后得去。[三]有钱不毕者，或至自杀。其守清者，乞不之官，皆迫遣之。</p>
              <p>　　注[一]雇谓荬其价也。</p>
              <p>　　注[二]驺，养马人。</p>
              <p>　　注[三]谐谓平论定其价也。</p>
              <p>　　时钜鹿太守河内司马直新除，以有清名，减责三百万。直被诏，怅然曰：&quot;为民父母，而反割剥百姓，以称时求，吾不忍也。&quot;辞疾，不听。行至孟津，上书极陈当世之失，古今祸败之戒，即吞药自杀。书奏，帝为暂绝修宫钱。</p>
              <p>　　又造万金堂于西园，引司农金钱缯帛，仞积其中。[一]又还河闲买田宅，起第观。帝本侯家，宿贫，每叹桓帝不能作家居，故聚为私臧，复*(臧)*寄小黄门常侍钱各数千万。常云：&quot;张常侍是我公，赵常侍是我母。&quot;宦官得志，无所惮畏，并起第宅，拟则宫室。帝常登永安侯台，[二]宦官恐其望见居处，乃使中大人尚但谏曰：[三]&quot;天子不当登高，登高则百姓虚散。&quot;自是不敢复升台榭。</p>
              <p>　　[四]</p>
              <p>　　注[一]仞，满也。</p>
              <p>　　注[二]永安，宫也。</p>
              <p>　　注[三]尚姓，但名。</p>
              <p>　　注[四]春秋潜潭巴曰：&quot;天子无高台榭，高台榭，则下畔之。&quot;盖因此以诳帝也。</p>
              <p>　　明年，遂使钩盾令宋典缮修南宫玉堂。又使掖庭令毕岚铸铜人四列于仓龙、玄武阙。[一]又铸四钟，皆受二千斛，县于玉堂及云台殿前。又铸天禄虾羀，吐水于平门外桥东，转水入宫。又作翻车渴乌，[二]施于桥西，用洒南北郊路，以省百姓洒道之费。又铸四出文钱，钱皆四道。识者窃言侈虐已甚，形象兆见，此钱成，必四道而去。及京师大乱，钱果流布四海。复以忠为车骑将军，百余日罢。</p>
              <p>　　注[一]仓龙，东阙。玄武，北阙。</p>
              <p>　　注[二]翻车，设机车以引水。渴乌，为曲筒，以气引水上也。</p>
              <p>　　六年，帝崩。中军校尉袁绍说大将军何进，令诛中官以悦天下。谋泄，让、忠等因进入省，遂共杀进。而绍勒兵斩忠，捕宦官无少长悉斩之。让等数十人劫质天子走河上。追急，让等悲哭辞曰：&quot;臣等殄灭，天下乱矣。惟陛下自爱！&quot;</p>
              <p>　　皆投河而死。</p>
              <p>　　论曰：自古丧大业绝宗禋者，其所渐有由矣。三*(世)**[代]*以嬖色取祸，[一]</p>
              <p>　　嬴氏以奢虐致灾，[二]西京自外戚失祚，东都缘阉尹倾国。成败之来，先史商之久矣。[三]至于衅起宦夫，其略犹或可言。何者？刑余之丑，理谢全生，声荣无晖于门阀，肌肤莫传于来体，推情未鉴其敝，即事易以取信，加渐染朝事，颇识典物，故少主凭谨旧之庸，女君资出内之命，顾访无猜惮之心，恩狎有可悦之色。亦有忠厚平端，怀术纠邪；[四]</p>
              <p>　　或敏才给对，饰巧乱实；[五]或借誉贞良，先时荐誉。[六]非直苟恣凶德，止于暴横而已。然真邪并行，情貌相越，[七]故能回惑昏幼，迷瞀视听，盖亦有其理焉。[八]诈利既滋，朋徒日广，直臣抗议，必漏先言之闲，[九]至戚发愤，方启专夺之隙，[一０]斯忠贤所以智屈，社稷故其为墟。易曰：&quot;履霜坚冰至。&quot;</p>
              <p>　　云所从来久矣。今夡其所以，亦岂一朝一夕哉！[一一]</p>
              <p>　　注[一]夏以末嬉，殷以妲己，周以曪姒。</p>
              <p>　　注[二]秦始皇，嬴姓也。</p>
              <p>　　注[三]商谓商略。</p>
              <p>　　注[四]谓吕强也。</p>
              <p>　　注[五]若良贺对顺帝不举人也。</p>
              <p>　　注[六]曹腾进边诏、延固等也。</p>
              <p>　　注[七]越，违也。谓貌虽似忠而情实奸邪。</p>
              <p>　　注[八]瞀，乱也，音茂。</p>
              <p>　　注[九]谓蔡邕对诏，王甫、曹节窃观之，乃宣布于外，而邕下狱也。</p>
              <p>　　注[一０]谓窦武谋诛宦者，反为宦者所杀也。</p>
              <p>　　注[二]易曰：&quot;非一朝一夕之故，其所由来者渐矣，由辨之不早辨也。&quot;易曰：</p>
              <p>　　&quot;履霜坚冰至。&quot;盖言慎也。言初履霜而坚冰至者，以喻物渐而至大也。</p>
              <p>　　赞曰：任失无小，过用则违。况乃巷职，远参天机。[一]舞文巧态，作惠作威。</p>
              <p>　　凶家害国，夫岂异归！[二]</p>
              <p>　　注[一]毛诗曰：&quot;寺人巷伯，作为此诗。&quot;巷职即寺人之职也。</p>
              <p>　　注[二]尚书曰：&quot;臣无作威作福。臣有作威作福，其害于而家，凶于而国。&quot;又曰：&quot;为恶不同，同归于乱。&quot;</p>
              <p>　　校勘记</p>
              <p>　　二五０七页四行王之正内者五人按：刊误谓多一&quot;者&quot;字。</p>
              <p>　　二五０七页一二行寺人掌王之正内五人按：周礼天官职云&quot;寺人王之正内五人&quot;，无&quot;掌&quot;字。</p>
              <p>　　二五０八页一行于周*(礼)*则为内宰按：殿本考证引何焯说，谓月令吕不韦作，故郑注云&quot;于周则为内宰&quot;，&quot;礼&quot;字不学者所增，文选注中尚无&quot;礼&quot;字。今据删。</p>
              <p>　　二五０八页五行然而有得焉校补谓文选注引&quot;得&quot;作&quot;德&quot;。今按：得德古通作。</p>
              <p>　　二五０九页七行宦官悉用阉人按：刊误谓&quot;宦&quot;字当作&quot;内&quot;，谓省内官不用他士也。</p>
              <p>　　二五０九页一四行朝臣国议按：文选&quot;国&quot;作&quot;图&quot;。</p>
              <p>　　二五一０页四行宫中*(小)**[之]*门谓之闱据校补改，与尔雅合。</p>
              <p>　　二五一０页八行五服内亲故也按：汲本作&quot;五服内之亲故也&quot;，殿本作&quot;五服内之亲也&quot;，王先谦谓殿本是。</p>
              <p>　　二五一一页八行荆杨之州&quot;杨&quot;原斗&quot;阳&quot;，径改正。</p>
              <p>　　二五一一页一一行土木衣绮绣按：前书东方朔传&quot;土木&quot;作&quot;木土&quot;。</p>
              <p>　　二五一一页一六行髃英谓刘猛朱□之属按：&quot;□&quot;原斗&quot;寓&quot;，径据汲本、殿本改正。</p>
              <p>　　二五一二页一三行鄛音士交反按：汲本、殿本作&quot;七交反&quot;。</p>
              <p>　　二五一二页一三行南*(郡)**[阳]*棘阳县有鄛乡集解引洪亮吉说，谓棘阳属南阳，非南郡也。又校补引柳从辰说，谓今说文注本作&quot;南阳&quot;，惟&quot;棘&quot;误为&quot;枣&quot;，段玉裁已订之。今据改。</p>
              <p>　　二五一三页一一行邓太后以伦久宿韂按：汲本、殿本&quot;久&quot;下有&quot;在&quot;字。</p>
              <p>　　二五一三页一二行各雠校*(汉)*家法刊误谓诸儒各谓其师说为家法，后人不知，妄加一&quot;汉&quot;字。今据删。</p>
              <p>　　二五一四页八行立平原王*(德)**[翼]*据殿本考证引何焯说改。</p>
              <p>　　二五一五页一一行屯朔平门按：集解引惠栋说，谓袁宏纪云&quot;平朔门&quot;。</p>
              <p>　　二五一六页一三行又*[分]*与光据汲本、殿本补。</p>
              <p>　　二五一七页四行西平昌*(诸)*县属平原郡据殿本删。按：王先谦谓殿本无&quot;诸&quot;字是。</p>
              <p>　　二五一七页七行曪信山都并属南阳郡也按：集解引钱大昕说，谓案郡国志，曪信属汝南，不属南阳。</p>
              <p>　　二五一七页八行下隽县*[属]*长沙郡校补谓案注&quot;县&quot;下脱&quot;属&quot;字。今据补。</p>
              <p>　　二五一七页一五行五官*[中]*郎将据殿本补。按：刊误谓&quot;五官&quot;下少一&quot;中&quot;字。</p>
              <p>　　二五一八页二行而分程半按：校补谓案文&quot;程&quot;下少一&quot;国&quot;字。</p>
              <p>　　二五一八页一一行阳嘉中诏九卿举武猛按：校补引侯康说，谓阳嘉中无此诏，永和三年有之。通鉴考异谓此传误以永和为阳嘉，是也。</p>
              <p>　　二五一九页六行益州刺史种暠于斜谷关搜得其书按：&quot;斜谷关&quot;汲本、殿本作&quot;斜谷闲&quot;，魏志裴注引续汉书作&quot;函谷关&quot;。</p>
              <p>　　二五一九页一０行乃与少子疾避乱琅邪按：殿本考证谓魏志嵩少子德。</p>
              <p>　　二五二一页五行*(将军)*侍御史护丧刊误谓按超赠将军尔，不可使将军护丧，明衍二字。今据删。按：张森楷校勘记谓治要无&quot;将军&quot;二字。</p>
              <p>　　二五二二页四行输作右校按：张森楷校勘记谓案输作者皆左校，此独右校，待考。</p>
              <p>　　二五二三页四行京兆尹袁逢于旅舍阅参车三百余两按：李慈铭谓治要&quot;车&quot;下有&quot;重&quot;字。</p>
              <p>　　二五二四页二行其本魏郡人按：校补引钱大昭说，谓&quot;其&quot;下疑脱&quot;先&quot;字。</p>
              <p>　　二五二四页七行增邑三千户按：校补谓&quot;邑&quot;下盖脱&quot;至&quot;字。此并前六百户合为三千户也，否则下文增邑四千六百户，并前不止七千六百户矣。</p>
              <p>　　二五二八页五行节等宦官佑薄按：集解引周寿昌说，谓&quot;佑薄&quot;之&quot;佑&quot;，恐应作&quot;祜&quot;，盖吕强原疏避安帝讳也。</p>
              <p>　　二五二八页八行陛下或其琐才汲本、殿本&quot;或&quot;作&quot;惑&quot;。按：或与惑通。</p>
              <p>　　二五三二页二行以为所献希之导引也按：&quot;希&quot;字无义，必有误，刊误谓当作&quot;物&quot;。</p>
              <p>　　二五三三页一一行下邳徐衍按：集解引惠栋说，谓袁宏纪&quot;衍&quot;作&quot;演&quot;。</p>
              <p>　　二五三三页一一行汝阳李巡按：集解引惠栋说，谓&quot;汝阳&quot;经典序录作&quot;汝南&quot;。</p>
              <p>　　二五三三页一一行北海赵佑按：集解引惠栋说，谓袁宏纪&quot;佑&quot;作&quot;裕&quot;。</p>
              <p>　　二五三四页三行黜为关*(中)**[内]*侯按：殿本考证谓何焯校本&quot;中&quot;改&quot;内&quot;。</p>
              <p>　　今据改。</p>
              <p>　　二五三五页一行郎中中山张钧按：集解引惠栋说，谓袁宏纪&quot;郎中&quot;作&quot;中郎将&quot;，&quot;钧&quot;作&quot;均&quot;。</p>
              <p>　　二五三五页八行后中常侍封谞徐*(奏)**[奉]*事独发觉按：&quot;徐奏&quot;当依皇甫嵩传作&quot;徐奉&quot;，通鉴亦作&quot;徐奉&quot;，各本皆未正，今改。</p>
              <p>　　二五三五页一一行狄道诸郡按：集解引钱大昕说，谓狄道非郡名，当云&quot;陇西&quot;。</p>
              <p>　　二五三六页九行故聚为私臧复*(臧)*寄小黄门常侍钱各数千万据李慈铭说删。</p>
              <p>　　按：李云治要无下&quot;臧&quot;字，是也，当据删。</p>
              <p>　　二五三六页九行张常侍是我公汲本、殿本&quot;公&quot;作&quot;父&quot;。按：通鉴作&quot;公&quot;。</p>
              <p>　　二五三七页五行形象兆见按：&quot;形&quot;原斗&quot;刑&quot;，径据汲本、殿本改正。</p>
              <p>　　二五三七页一二行三*(世)**[代]*以嬖色取祸据汲本改。</p>
              <p>　　二五三八页一行故少主凭谨旧之庸按：&quot;主&quot;原斗&quot;王&quot;，径改正。</p>
              <p>　　二五三九页一行由辨之不早辨也按：两&quot;辨&quot;字原并斗&quot;辩&quot;，径改正。</p>
              <p>　　二五三九页一行盖言慎也按：&quot;慎&quot;原斗&quot;顺&quot;，径改正。</p>
            </td>
          </tr>
        </table>
        <p>&nbsp;</p><table width="460" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='84.htm'>上一页 </a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='86.htm'>下一页 </a></div>
                  </td>
                </tr>
              </table>
              <p align=center>作者：[南朝宋]范晔 
              <hr width=90%>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
        
      </td>
      <td valign="top" width="19"><img src="rightbg.gif" width="19" height="400"><img src="right.gif" width="19" height="146"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="66" height="21"><img src="bottom1.gif" width="66" height="21"></td>
      <td background="bottombg.gif" width="500"></td>
      <td width="210"></td>
    </tr>
  </table>
</div>
</body>
</html>
