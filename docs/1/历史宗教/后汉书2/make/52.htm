<html>
<head>
<title>后汉书卷四十八　杨李翟应霍爰徐列传　第三十八</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0">
    <tr>
      <td width="239" height="24"><img src="up1.gif" width="239" height="24"></td>
      <td width="537" background="up1bg.gif"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="167" height="49"><img src="up2left.gif" width="167" height="49"></td>
      <td valign="bottom"><img src="bg.gif" width="50" height="20"><a href="content.htm"><img src="top.gif" width="46" height="15" border="0"></a><img src="bg.gif" width="40" height="7"><a href="51.htm"><img src="last.gif" width="46" height="15" border="0"></a><img src="bg.gif" width="40" height="30"><a href="53.htm"><img src="next.gif" width="46" height="15" border="0"></a></td>
      <td width="19" background="rightbg.gif">&nbsp;</td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td valign="top" width="66" background="leftbg.gif"><img src="up3.gif" width="66" height="580"></td>
      <td valign="top" align="center"> 
        <table width="520" cellspacing="0" cellpadding="0" align="center" border="0">
          <tr> 
            <td> 
              <p align="center">&nbsp;</p>
              <p align="center" class="h">后汉书卷四十八　<br>
                杨李翟应霍爰徐列传　第三十八</p>
            </td>
          </tr>
        </table>
        <br>
        <table width="520" border="0" cellspacing="0" cellpadding="0" align="center">
          <tr> 
            <td>　　杨终字子山，蜀郡成都人也。年十三，为郡小吏，太守奇其才，遣诣京师受业，习春秋。[一]显宗时，征诣兰台，拜校书郎。
              <p>　　注[一]袁山松书曰：&quot;时蜀郡有雷震决曹，终上白记，以为断狱烦苛所致，太守乃令终赋雷电之意，而奇之也。&quot;</p>
              <p>　　建初元年，大旱谷贵，终以为广陵、楚、淮阳、济南之狱，徙者万数，又远屯绝域，吏民怨旷，乃上疏曰：&quot;臣闻'善善及子孙，恶恶止其身'，百王常典，不易之道也。[一]秦政酷烈，违啎天心，一人有罪，延及三族。[二]高祖平乱，约法三章。太宗至仁，除去收孥。[三]万姓廓然，蒙被更生，泽及昆虫，功垂万世。陛下圣祖，德被四表。今以比年久旱，醔疫未息，[四]躬自菲薄，广访失得，三代之隆，无以加焉。臣窃桉春秋水旱之变，皆应暴急，惠不下流。自永平以来，仍连大狱，有司穷考，转相牵引，掠考冤滥，家属徙边。加以北征匈奴，西开三十六国，频年服役，转输烦费。又远屯伊吾、楼兰、车师、戊己，民怀土思，怨结边域。传曰：</p>
              <p>　　'安土重居，谓之觽庶。'[五]昔殷民近迁洛邑，且犹怨望，[六]何况去中土之肥饶，寄不毛之荒极乎？[七]且南方暑湿，障毒互生。愁困之民，足以感动天地，移变阴阳矣。陛下留念省察，以济元元。&quot;书奏，肃宗下其章。司空第五伦亦同终议。太尉牟融、司徒鲍昱、校书郎班固等难伦，以施行既久，孝子无改父之道，先帝所建，不宜回异。终复上书曰：&quot;秦筑长城，功役繁兴，胡亥不革，卒亡四海。故孝元□珠崖之郡，光武绝西域之国，不以介鳞易我衣裳。[八]</p>
              <p>　　鲁文公毁泉台，春秋讥之曰'先祖为之而己毁之，不如勿居而已'，以其无妨害于民也。[九]襄公作三军，昭公舍之，君子大其复古，以为不舍则有害于民也。</p>
              <p>　　[一０]今伊吾之役，楼兰之屯，久而未还，非天意也。&quot;帝从之，听还徙者，悉罢边屯。</p>
              <p>　　注[一]春秋：&quot;昭公二十年，曹公孙会自鄸出奔宋。&quot;公羊传曰：&quot;畔也。曷为不言畔？为公子喜时之后讳也。春秋为贤者讳也。何贤乎公子喜时？让国也。</p>
              <p>　　君子善善也长，恶恶也短，恶恶止其身，善善及子孙。贤者子孙，故君子为之讳。&quot;</p>
              <p>　　注[二]前书音义曰：&quot;父族、母族、妻族也。&quot;</p>
              <p>　　注[三]太宗，文帝也。史记曰：&quot;文帝德至盛也，岂不仁哉。&quot;除去收孥相坐之律也。</p>
              <p>　　注[四]&quot;醔&quot;字或作&quot;牛&quot;。疫，病也。</p>
              <p>　　注[五]元帝诏曰&quot;安土重迁，黎人之性&quot;也。</p>
              <p>　　注[六]尚书盘庚序曰：&quot;盘庚五迁，将治亳，殷人咨胥怨。&quot;亳，今河南偃师，故曰&quot;近迁洛邑&quot;。</p>
              <p>　　注[七]毛，草也。尔雅曰：&quot;孤竹、北户、西王母、日下谓之四荒。&quot;又曰：&quot;东至于泰远，西至于邠国，南至于濮鈆，北至于祝栗，谓之四极。&quot;言不毛、荒极，直论远耳，非必此地也。</p>
              <p>　　注[八]元帝初元三年，珠崖郡反，待诏贾捐之以为宜□珠崖，救人饥饿，乃罢珠崖郡。光武二十一年，鄯善、车师王等十六国皆遣子入侍，请都护。帝以中国初定，未遑外事，还其侍子，厚加赏赐。介鳞喻远夷，言其人与鱼□无异也。</p>
              <p>　　衣裳谓中国也。杨雄法言曰：&quot;珠崖之绝，捐之之力也，否则鳞介易我衣裳。&quot;</p>
              <p>　　注[九]公羊传曰&quot;毁泉台何以书？讥尔。筑之讥，毁之讥，先祖为之而己毁之，勿居而已&quot;也。</p>
              <p>　　注[一０]公羊传曰：&quot;襄公十一年作三军。三军者何？三卿也。&quot;昭公五年传曰：</p>
              <p>　　&quot;舍中军。舍中军者何？复古也。&quot;言舍之与留，量时制宜也。</p>
              <p>　　终又言：&quot;宣帝博征髃儒，论定五经于石渠阁。方今天下少事，学者得成其业，而章句之徒，破坏大体。宜如石渠故事，永为后世则。&quot;于是诏诸儒于白虎观论考同异焉。会终坐事系狱，博士赵博、校书郎班固、贾逵等，以终深晓春秋，学多异闻，表请之，终又上书自讼，即日贳出，乃得与于白虎观焉。[一]后受诏删太史公书为十余万言。</p>
              <p>　　注[一]与音预。</p>
              <p>　　时太后兄韂尉马廖，谨笃自守，不训诸子。终与廖交善，以书戒之曰：&quot;终闻尧舜之民，可比屋而封；桀纣之民，可比屋而诛。[一]何者？尧舜为之堤防，桀纣示之骄奢故也。诗曰：'皎皎练丝，在所染之。'[二]上智下愚，谓之不移；</p>
              <p>　　中庸之流，要在教化。春秋杀太子母弟，直称君甚恶之者，坐失教也。[三]礼制，人君之子年八岁，为置少傅，教之书计，以开其明；[四]十五置太傅，教之经典，以道其志。汉兴，诸侯王不力教诲，多触禁忌，故有亡国之祸，而乏嘉善之称。今君位地尊重，海内所望，岂可不临深履薄，以为至戒！黄门郎年幼，血气方盛，[五]既无长君退让之风，[六]而要结轻狡无行之客，纵而莫诲，视成任性，[七]鉴念前往，可为寒心。君侯诚宜以临深履薄为戒。&quot;廖不纳。子豫后坐县书诽谤，[八]廖以就国。</p>
              <p>　　注[一]事见陆贾新语。</p>
              <p>　　注[二]逸诗也。皎皎，白貌也。墨子曰：&quot;墨子见染丝者叹曰：'染于苍则苍，染于黄则黄，故染不可不慎也。'&quot;注[三]公羊传曰：&quot;晋侯杀其太子申生。曷为直称晋侯？曰以杀其太子母弟，直称君者甚之也。&quot;</p>
              <p>　　注[四]大戴礼曰：&quot;古者八岁出就外舍，学小蓺焉，履小节焉。&quot;又曰：&quot;为置三少，曰少保、少傅、少师，是与太子宴者也。&quot;礼记内则曰&quot;十年出就外傅，居宿于外学书计&quot;也。</p>
              <p>　　注[五]廖子防及光俱为黄门郎。孔子曰&quot;及其壮也，血气方刚，戒之在□&quot;也。</p>
              <p>　　注[六]文帝窦后兄长君，弟广国字少君，此两人所出微，绛、灌等选长者之有节行者与之居，长君、少君由此为退让君子，不敢以富贵骄人也。</p>
              <p>　　注[七]马防传曰&quot;兄弟贵盛，宾客奔凑，四方毕至，数百余人皆为食客&quot;也。</p>
              <p>　　注[八]县音悬。</p>
              <p>　　终兄凤为郡吏，太守廉范为州所考，遣凤候终，终为范游说，坐徙北地。[一]</p>
              <p>　　帝东巡狩，凤皇黄龙并集，终赞颂嘉瑞，上述祖宗鸿业，凡十五章，奏上，诏贳还故郡。</p>
              <p>　　着春秋外传十二篇，改定章句十五万言。永元十二年，征拜郎中，以病卒。[二]</p>
              <p>　　注[一]益部耆旧传曰&quot;终徙于北地望松县，而母于蜀物故。终自伤被罪充边，乃作晨风之诗以舒其愤&quot;也。</p>
              <p>　　注[二]袁山松书曰&quot;侍中贾逵荐终博达忠直，征拜郎中。及卒，赐钱二十万&quot;也。</p>
              <p>　　李法字伯度，汉中南郑人也。博通髃书，性刚而有节。和帝永元九年，应贤良方正对策，除博士，迁侍中、光禄大夫。岁余，上疏以为朝政苛碎，违永平、建初故事；宦官权重，椒房宠盛；又讥史官记事不实，后世有识，寻功计德，必不明信。坐失旨，下有司，免为庶人。还乡里，杜门自守。故人儒生时有候之者，言谈之次，问其不合上意之由，法未尝应对。友人固问之，法曰：&quot;鄙夫可与事君乎哉？苟患失之，无所不至。[一]孟子有言：'夫仁者如射，正己而后发。发而不中，不怨胜己者，反诸身而已矣。'&quot;[二]在家八年，征拜议郎、谏议大夫，正言极辞，无改于旧。出为汝南太守，政有声夡。后归乡里，卒于家。</p>
              <p>　　注[一]此以上论语孔子之言也。郑玄注云：&quot;无所不至谓谄佞邪媚，无所不为也。&quot;</p>
              <p>　　注[二]孟子公孙丑篇之言也。反诸身而已，言克己自责，不责人也。</p>
              <p>　　翟酺字子超，广汉雒人也。[一]四世传诗。酺好老子，尤善图纬、天文、历筭。</p>
              <p>　　以报舅雠，当徙日南，亡于长安，为卜相工，后牧羊凉州。遇赦还。仕郡，征拜议郎，迁侍中。</p>
              <p>　　注[一]雒属广汉郡，漳山雒水所出，南入湔，故城在今雒县南。湔音子田反。</p>
              <p>　　时尚书有缺，诏将大夫六百石以上试对政事、天文、道术，以高第者补之。酺自恃能高，而忌故太史令孙懿，恐其先用，乃往候懿。既坐，言无所及，唯涕泣流连。懿怪而问之，酺曰：&quot;图书有汉贼孙登，将以才智为中官所害。观君表相，似当应之。[一]酺受恩接，凄怆君之祸耳！&quot;懿忧惧，移病不试。[二]由是酺对第一，拜尚书。</p>
              <p>　　注[一]春秋保干图曰&quot;汉贼臣，名孙登，大形小口，长七尺九寸，巧用法，多技方，诗书不用，贤人杜口&quot;也。</p>
              <p>　　注[二]移病谓作文移而称病也。</p>
              <p>　　时安帝始亲政事，追感祖母宋贵人，悉封其家。又元舅耿宝及皇后兄弟阎显等并用威权。酺上疏谏曰：</p>
              <p>　　臣闻微子佯狂而去殷，叔孙通背秦而归汉，彼非自簄其君，时不可也。臣荷殊绝之恩，蒙值不讳之政，岂敢雷同受宠，而以戴天履地。[一]伏惟陛下应天履祚，历值中兴，当建太平之功，而未闻致化之道。盖远者难明，请以近事征之。昔窦、邓之宠，倾动四方，兼官重绂，盈金积货，至使议弄神器，改更社稷。[二]岂不以埶尊威广，以致斯患乎？及其破坏，头颡墯地，愿为孤豚，岂可得哉！[三]</p>
              <p>　　夫致贵无渐失必暴，受爵非道殃必疾。今外戚宠幸，功均造化，汉元以来，未有等比。陛下诚仁恩周洽，以亲九族。然禄去公室，政移私门，覆车重寻，宁无摧折。[四]而朝臣在位，莫肯正议，翕翕訾訾，更相佐附。[五]臣恐威权外假，归之良难，虎翼一奋，卒不可制。[六]故孔子曰&quot;吐珠于泽，谁能不含&quot;；</p>
              <p>　　[七]老子称&quot;国之利器，不可以示人&quot;。[八]此最安危*[之极]*戒，社稷之深计也。</p>
              <p>　　注[一]雷之发声，物皆同应，言无是非者谓之雷同。礼记曰：&quot;无雷同。&quot;左传曰&quot;君履后土而戴皇天&quot;也。</p>
              <p>　　注[二]神器谓天位也。老子曰：&quot;天下神器，不可为也。&quot;窦宪出入禁中，得幸太后，图为杀害。帝知其谋，诛之。邓太后崩，宫人告邓悝、邓弘等取废帝故事，谋立平原王得。帝闻，遂免邓氏为庶人也。</p>
              <p>　　注[三]庄子曰，或聘庄子，庄子谓其使曰：&quot;子见夫牺牛乎？衣以文绣，食以刍菽。及其牵而入于太庙，欲为孤犊，其可得乎？&quot;此作&quot;豚&quot;，不同也。</p>
              <p>　　注[四]贾谊曰&quot;谚云前车覆，后车诫&quot;也。</p>
              <p>　　注[五]诗小雅曰：&quot;翕翕訾訾，亦孔之哀。&quot;毛传曰：&quot;翕翕然患其上，訾訾然不思称职。&quot;尔雅曰：&quot;翕翕，訾訾，莫供职也。&quot;訾音将徙反。&quot;訿&quot;与&quot;訾&quot;古字通。</p>
              <p>　　注[六]韩诗外传曰：&quot;无为虎傅翼，将飞入邑，择人而食。&quot;夫置不肖之人土位，是为虎傅翼也。</p>
              <p>　　注[七]春秋保干图曰：&quot;臣功大者主威侵，权并族害*(尸)**[己]*奸行，吐珠于泽，谁能不含。&quot;谕君之权柄外假，则必竞取以为己利，犹珠出于泽中，谁能不含取以为己宝也。吐犹出也。</p>
              <p>　　注[八]老子道经曰：&quot;鱼不可脱于泉，国之利器不可以示人。&quot;河上公注曰：&quot;利器谓权道也。理国权道，不可以示执事之臣。&quot;</p>
              <p>　　夫俭德之恭，政存约节。[一]故文帝爱百金于露台，饰帷帐于皁囊。[二]或有讥其俭者，上曰：&quot;朕为天下守财耳，岂得妄用之哉！&quot;至仓谷腐而不可食，钱贯朽而不可校。今自初政已来，日月未久，费用赏赐已不可筭。敛天下之财，积无功之家，帑藏单尽，民物雕伤，卒有不虞，复当重赋百姓，怨叛既生，危乱可待也。</p>
              <p>　　注[一]左氏传鲁大夫御孙曰&quot;俭，德之恭；侈，恶之大&quot;也。</p>
              <p>　　注[二]文帝常欲作露台，计直百金。曰：&quot;百金中人十家之产，何以台为？&quot;遂止不作。又东方朔曰：&quot;文帝集上书囊以为殿帷。&quot;</p>
              <p>　　昔成王之政，周公在前，邵公在后，毕公在左，史佚在右，四子挟而维之。目见正容，耳闻正言，一日即位，天下旷然，言其法度素定也。今陛下有成王之尊而无数子之佐，虽欲崇雍熙，致太平，其可得乎？</p>
              <p>　　自去年已来，醔谴频数，地坼天崩，高岸为谷。修身恐惧，则转祸为福；轻慢天戒，则其害弥深。愿陛下亲自劳恤，研精致思，勉求忠贞之臣，诛远佞谄之党，损玉堂之盛，尊天爵之重，[一]割情欲之欢，罢宴私之好。帝王图籍，陈列左右，心存亡国所以失之，鉴观兴王所以得之，庶醔害可息，丰年可招矣。</p>
              <p>　　注[一]孟子曰：&quot;公卿大夫，人爵也。仁义礼智信，天爵也。&quot;</p>
              <p>　　书奏不省，而外戚宠臣咸畏恶之。</p>
              <p>　　延光三年，出为酒泉太守。叛羌千余骑徙敦煌来钞郡界，酺赴击，斩首九百级，羌觽几尽，威名大震。迁京兆尹。顺帝即位，拜光禄大夫，迁将作大匠。损省经用，岁息四五千万。[一]屡因醔异，多所匡正。[三]由是权贵共诬酺及尚书令高堂芝等交通属托，坐减死归家。复被章云酺前与河南张楷等谋反，逮诣廷尉。及杜真等上书讼之，事得明释。卒于家。[三]</p>
              <p>　　注[一]经，常也。</p>
              <p>　　注[二]益部耆旧传曰：&quot;时诏问酺阴阳失序，水旱隔并，其设销复兴济之本。酺上奏陈图书之意曰：'汉四百年将有弱主闭门听难之祸，数在三百年之闲。*(宜升)**[斗]*历改宪，*[宜]*行先王至德要道，奉率时禁，抑损奢侈，宣明质朴，以延四百年之难。'帝从之。&quot;</p>
              <p>　　注[三]益部耆旧传曰：&quot;杜真字孟宗，广汉绵竹人也。少有孝行，习易、春秋，诵百万言，兄事同郡翟酺。酺后被系狱，真上檄章救酺，系狱笞六百，竟免酺难，京师莫不壮之。&quot;</p>
              <p>　　着援神、钩命解诂十二篇。[一]</p>
              <p>　　注[一]援神契，钩命决，皆孝经纬篇名也。诂音古。</p>
              <p>　　初，酺之为大匠，上言：&quot;孝文皇帝始置一经博士，[一]武帝大合天下之书，[二]</p>
              <p>　　而孝宣论六经于石渠，学者滋盛，弟子万数。[三]光武初兴，愍其荒废，起太学博士舍、内外讲堂，诸生横巷，为海内所集。明帝时辟雍始成，欲毁太学，太尉赵□以为太学、辟雍皆宜兼存，故并传至今。而顷者颓废，至为园采刍牧之处。宜更修缮，诱进后学。&quot;帝从之。酺免后，遂起太学，更开拓房室，学者为酺立碑铭于学云。</p>
              <p>　　注[一]武帝建元五年始置五经博士，文帝之时未遑庠序之事，酺之此言，不知何据。</p>
              <p>　　注[二]武帝诏曰：&quot;其令礼官劝学，举遗兴礼。&quot;举遗谓搜求遗逸，是合天下之书也。</p>
              <p>　　注[三]宣帝甘露三年，诏诸儒讲五经于殿中，兼平公羊、谷梁同异，上亲临决焉。时更崇谷梁传，故此言&quot;六经&quot;也。石渠，阁名。昭帝时博士弟子员百人，宣帝末增倍之，元帝时诏无置弟子员，以广学者，故言以万数也。</p>
              <p>　　应奉字世叔，汝南南顿人也。曾祖父顺，字华仲。和帝时为河南尹、将作大匠，公廉约己，明达政事。[一]生十子，皆有才学。中子叠，江夏太守。叠生郴，武陵太守。郴生奉。</p>
              <p>　　注[一]华峤书曰：&quot;华仲少给事郡县，为吏清公，不发私书。举孝廉，尚书郎转右丞，迁冀州刺史，廉直无私。迁东平相，赏罚必信，吏不敢犯。有梓树生于厅事室上，事后母至孝，觽以为孝感之应。时窦宪出屯河西，刺史、二千石皆遣子弟奉赂遗宪，宪败后咸被绳黜，顺独不在其中，由是显名。为将作大匠，视事五年，省费亿万。&quot;汝南记曰&quot;华仲妻本是汝南邓元义前妻也。元义父伯考为尚书仆射，元义还乡里，妻留事姑甚谨，姑憎之，幽闭空室，节其食饮，羸露日困，妻终无怨言。后伯考怪而问之。时义子朗年数岁，言母不病，但苦饥耳。伯考流涕曰：'何意亲姑反为此祸！'因遣归家。更嫁为华仲妻。仲为将作大匠，妻乘朝车出，元义于路傍观之，谓人曰：'此我故妇，非有它过，家夫人遇之实酷，本自相贵。'其子朗时为郎，母与书皆不荅，与衣裳辄烧之。母不以介意，意欲见之，乃至亲家李氏堂上，令人以它词请朗。朗至，见母，再拜涕泣，因起出。母追谓之曰：'我几死，自为汝家所□，我何罪过，乃如此邪？'因此遂绝&quot;也。</p>
              <p>　　奉少聪明，自为童儿及长，凡所经履，莫不暗记。读书五行并下。为郡决曹史，行部四十二县，录囚徒数百千人。及还，太守备问之，奉口说罪系姓名，坐状轻重，无所遗脱，时人奇之。[一]着汉书后序，多所述载。[二]大将军梁冀举茂才。</p>
              <p>　　注[一]谢承书曰：&quot;奉少为上计吏，许训为计掾，俱到京师。训自发乡里，在路昼顿暮宿，所见长吏、宾客、亭长、吏卒、奴仆，训皆密疏姓名，欲试奉。还郡，出疏示奉。奉云：'前食颍川纶氏都亭，亭长胡奴名禄，以饮浆来，何不在疏？'坐中皆惊。&quot;又云：&quot;奉年二十时，尝诣彭城相袁贺，贺时出行闭门，造车匠于内开扇出半面视奉，奉即委去。后数十年于路见车匠，识而呼之。&quot;</p>
              <p>　　注[二]袁山松书曰：&quot;奉又删史记、汉书及汉记三百六十余年，自汉兴至其时，凡十七卷，名曰汉事。&quot;</p>
              <p>　　先是，武陵蛮詹山等四千余人反叛，执县令，屯结连年。诏下公卿议，四府举奉才堪将帅。[一]永兴元年，拜武陵太守。到官慰纳，山等皆悉降散。于是兴学校，举仄陋，政称变俗。坐公事免。</p>
              <p>　　注[一]四府，解见皇后纪。</p>
              <p>　　延熹中，武陵蛮复寇乱荆州，车骑将军冯绲以奉有威恩，为蛮夷所服，上请与俱征。拜从事中郎。[一]奉勤设方略，贼破军罢，绲推功于奉，荐为司隶校尉。</p>
              <p>　　纠举奸违，不避豪戚，以严厉为名。</p>
              <p>　　注[一]谢承书曰：&quot;时诏奉曰：'蛮夷叛逆作难，积恶放恣，镬中之鱼，火炽汤尽，当悉燋烂，以刷国耻。朝廷以奉昔守南土，威名播越，故复式序重任。奉之废兴，期在于今。赐奉钱十万，驳犀方具□、金错把刀□、革带各一。奉其勉之！'&quot;及邓皇后败，而田贵人见幸，桓帝有建立之议。奉以田氏微贱，不宜超登后位，上书谏曰：&quot;臣闻周纳狄女，襄王出居于郑；[一]汉立飞燕，成帝胤嗣泯绝。母后之重，兴废所因。宜思关睢之所求，远五禁之所忌。&quot;[二]帝纳其言，竟立窦皇后。</p>
              <p>　　注[一]左传襄王将以狄女为后，富*(臣)**[辰]*谏曰：&quot;不可，狄固贪惏，王又启之。&quot;王不从。狄人伐周，襄王出奔。</p>
              <p>　　注[二]韩诗外传曰：&quot;妇人有五不娶：丧妇之长女不娶，为其不受命也；世有恶疾不娶，□于天也；世有刑人不娶，□于人也；乱家女不娶，类不正也；逆家子不娶，废人伦也。&quot;</p>
              <p>　　及党事起，奉乃慨然以疾自退。追愍屈原，因以自伤，着感骚三十篇，数万言。</p>
              <p>　　诸公多荐举，会病卒。子劭。</p>
              <p>　　劭字仲远。[一]少笃学，博览多闻。灵帝时举孝廉，辟车骑将军何苗掾。</p>
              <p>　　注[一]谢承书、*(曰)*应氏谱并云&quot;字仲远&quot;，续汉书文士传作&quot;仲援&quot;，汉官仪又作&quot;*[仲]*瑗&quot;，未知孰是。</p>
              <p>　　中平二年，汉阳贼边章、韩遂与羌胡为寇，东侵三辅，时遣车骑将军皇甫嵩西讨之。嵩请发乌桓三千人。北军中候邹靖上言：&quot;乌桓觽弱，宜开募鲜卑。&quot;事下四府，大将军掾韩卓议，以为&quot;乌桓兵寡，而与鲜卑世为仇敌，若乌桓被发，则鲜卑必袭其家。乌桓闻之，当复□军还救。非唯无益于实，乃更沮三军之情。</p>
              <p>　　邹靖居近边塞，究其态诈。若令靖募鲜卑轻骑五千，必有破敌之效&quot;。劭驳之曰：</p>
              <p>　　&quot;鲜卑隔在漠北，犬羊为髃，无君长之帅，庐落之居，而天性贪暴，不拘信义，故数犯障塞，且无宁岁。唯至互巿，乃来靡服。苟欲中国珍货，非为畏威怀德。</p>
              <p>　　计获事足，旋踵为害。是以朝家外而不内，盖为此也。[一]往者匈奴反叛，度辽将军马续、乌桓校尉王元发鲜卑五千余骑，又武威太守赵冲亦率鲜卑征讨叛羌。斩获丑虏，既不足言，而鲜卑越溢，多为不法。裁以军令，则忿戾作乱；制御小缓，则陆掠残害。劫居人，钞商旅，噉人牛羊，略人兵马。得赏既多，不肯去，复欲以物买铁。边将不听，便取缣帛聚欲烧之。边将恐怖，畏其反叛，辞谢抚顺，无敢拒违。今狡寇未殄，而羌为巨害，如或致悔，其可追乎！臣愚以为可募陇西羌胡守善不叛者，简其精勇，多其牢赏。[二]太守李参沈静有谋，必能銟厉得其死力。当思渐消之略，不可仓卒望也。&quot;韩卓复与劭相难反复。于是诏百官大会朝堂，皆从劭议。</p>
              <p>　　注[一]朝家犹国家也。公羊传曰&quot;春秋内诸夏而外夷狄&quot;也。</p>
              <p>　　注[二]牢，禀食也。或作&quot;劳&quot;。劳，功也。</p>
              <p>　　三年，举高第，再迁，六年，拜太山太守。初平二年，黄巾三十万觽入郡界。</p>
              <p>　　劭纠率文武连与贼战，前后斩首数千级，获生口老弱万余人，辎重二千两，贼皆退漤，郡内以安。兴平元年，前太尉曹嵩及子德从琅邪入太山，劭遣兵迎之，未到，而徐州牧陶谦素怨嵩子操数击之，乃使轻骑追嵩﹑德，并杀之于郡界。</p>
              <p>　　劭畏操诛，□郡奔冀州牧袁绍。</p>
              <p>　　初，安帝时河闲人尹次﹑颍川人史玉皆坐杀人当死，次兄初及玉母军并诣官曹求代其命，因缢而物故。尚书陈忠以罪疑从轻，议活次﹑玉。劭后追驳之，据正典刑，有可存者。其议曰：</p>
              <p>　　尚书称&quot;天秩有礼，五服五章哉。天讨有罪，五刑五用哉&quot;。而孙卿亦云&quot;凡制刑之本，将以禁暴恶，且惩其末也。凡爵列﹑官秩﹑赏庆﹑刑威，皆以类相从，使当其实也&quot;。若德不副位，能不称官，赏不酬功，刑不应罪，不祥莫大焉。杀人者死，伤人者刑，此百王之定制，有法之成科。高祖入关，虽尚约法，然杀人者死，亦无宽降。夫时化则刑重，时乱则刑轻。[一]书曰&quot;刑罚时轻时重&quot;，此之谓也。</p>
              <p>　　注[一]犯化之罪固重，犯乱之罪为轻。</p>
              <p>　　今次﹑玉公以清时释其私憾，阻兵安忍，僵尸道路。[一]朝恩在宽，幸至冬狱，而初﹑军愚狷，妄自投毙。昔召忽亲死子纠之难，而孔子曰&quot;经于沟渎，人莫之知&quot;。[二]朝氏之父非错刻峻，遂能自陨其命，班固亦云&quot;不如赵母指括以全其宗&quot;。[三]传曰&quot;仆妾感慨而致死者，非能义勇，顾无虑耳&quot;。[四]夫刑罚威狱，以类天之震耀杀戮也；温慈和惠，以放天之生殖长育也。[五]是故春一草枯则为醔，秋一木华亦为异。今杀无罪之初﹑军，而活当死之次﹑玉，其为枯华，不亦然乎？陈忠不详制刑之本，而信一时之仁，遂广引八议求生之端。夫亲故贤能功贵勤宾，岂有次﹑玉当罪之科哉？[六]若乃小大以情，原心定罪，[七]</p>
              <p>　　此为求生，非谓代死可以生也。败法乱政，悔其可追。</p>
              <p>　　劭凡为驳议三十篇，皆此类也。</p>
              <p>　　注[一]阻，恃也。左传曰，韂州吁&quot;阻兵而安忍。&quot;</p>
              <p>　　注[二]召忽，齐大夫。子纠，齐襄公之庶子也。子纠与小白争国，子纠被杀，召忽其傅也，遂死之。论语孔子论召忽曰：&quot;岂若匹夫匹妇之为谅也，自经于沟渎而莫之知也。&quot;</p>
              <p>　　注[三]前书，□错为御史大夫，改更律令，诸侯諠哗。错父闻而非之，曰：&quot;刘氏安而□氏危矣。&quot;遂饮药而死。史记曰，赵母，赵将马服君赵奢之妻，赵括之母也。奢死，赵欲以括为将，母谓赵王曰：&quot;王以为括如其父，父子异心，愿王勿遣。&quot;王曰：&quot;吾计决矣。&quot;括母曰：&quot;王终将之，即有不称，妾得无随乎？&quot;</p>
              <p>　　王许诺。及括败，王以母先言，竟不诛也。而班固引之以为□错赞词。</p>
              <p>　　注[四]言仆妾之致死者，顾由无计虑耳。语见史记栾布传赞也。</p>
              <p>　　注[五]左传郑大夫游吉之词。</p>
              <p>　　注[六]周礼小司寇职郑司农曰：&quot;亲，宗室有罪先请也。故谓旧知也。贤谓有德行者。能谓有道蓺者。功谓有大勋也。贵谓若今墨绶，有罪先请也。勤谓憔悴国事。宾谓二王后。&quot;</p>
              <p>　　注[七]左传曰：&quot;小大之狱，虽不能察，必以情。&quot;原心定罪，解见霍谞传也。</p>
              <p>　　又删定律令为汉仪，建安元年乃奏之。曰：&quot;夫国之大事，莫尚载籍。载籍也者，决嫌疑，明是非，[一]赏刑之宜，允获厥中，俾后之人永为监焉。故胶*(东)**[西]*相董仲舒老病致仕，朝廷每有政议，数遣廷尉张汤亲至陋巷，问其得失。[二]</p>
              <p>　　于是作春秋决狱二百三十二事，动以经对，言之详矣。逆臣董卓，荡覆王室，典宪焚燎，靡有孑遗，开辟以来，莫或兹酷。[三]今大驾东迈，巡省许都，拔出险难，其命惟新。臣累世受恩，荣祚丰衍，窃不自揆，贪少云补，辄撰具律本章句﹑尚书旧事﹑廷尉板令﹑决事比例﹑司徒都目﹑五曹诏书[四]及春秋断狱凡二百五十篇。蠲去复重，为之节文。[五]</p>
              <p>　　又集驳议三十篇，以类相从，凡八十二事。其见汉书二十五，汉记四，[六]皆删□润色，以全本体。其二十六，博采古今绬玮之士，文章焕炳，德义可观。</p>
              <p>　　其二十七，臣所创造。岂繄自谓必合道衷，[七]心焉愤邑，聊以藉手。[八]昔郑人以干鼠为璞，鬻之于周；宋愚夫亦宝燕石，缇□十重。夫鷪之者掩口卢胡而笑，斯文之族，无乃类旃。[九]左氏实云虽有姬姜丝麻，不□憔悴菅蒯，盖所以代匮也。[一０]是用敢露顽才，厕于明哲之末。虽未足纲纪国体，宣洽时雍，庶几观察，增阐圣听。惟因万机之余暇，游意省览焉。&quot;献帝善之。</p>
              <p>　　注[一]礼记曰：&quot;夫礼者，决嫌疑，明是非。&quot;</p>
              <p>　　注[二]事见前书。</p>
              <p>　　注[三]或，有也。</p>
              <p>　　注[四]司徒即丞相也。总领纲纪，佐理万机，故有都目。成帝初置尚书员五人，汉旧仪有常侍曹﹑二千石曹﹑户曹﹑主客曹﹑三公曹也。</p>
              <p>　　注[五]复音复，重音直容反。</p>
              <p>　　注[六]即东观记。</p>
              <p>　　注[七]繄音乌兮反。繄犹是也。</p>
              <p>　　注[八]藉音自夜反。</p>
              <p>　　注[九]尹文子曰：&quot;郑人谓玉未琢者为璞，周人谓鼠未腊者为璞。周人遇郑贾，人曰：'欲买璞乎？'郑贾曰：'欲之。'出璞视之，乃鼠也，因谢不取。&quot;战国策亦然。今此乃云&quot;郑人以干鼠为璞&quot;，便与二说不同。此云&quot;干鼠&quot;，彼云&quot;未腊&quot;，事又差舛。阙子曰：&quot;宋之愚人得燕石梧台之东，归而藏之，以为大宝。周客闻而观之，主人父斋七日，端冕之衣，衅之以特牲，革匮十重，缇巾十袭。客见之，俛而掩口卢胡而笑曰：'此燕石也，与瓦甓不殊。'主人父怒曰：</p>
              <p>　　'商贾之言，鞧匠之心。'藏之愈固，守之弥谨。&quot;旃，之也。□音袭。缇，赤色缯也。楚词曰：&quot;袭英衣兮缇□。&quot;谓鲜明之衣。</p>
              <p>　　注[一０]左传曰：&quot;诗云：'虽有丝麻，无□菅蒯。虽有姬﹑姜，无□蕉萃。凡百君子，莫不代匮。'&quot;杜注云：&quot;逸诗也。姬、姜，大国之女。蕉萃，陋贱之人。&quot;蕉萃﹑憔*(萃)**[悴]*古字通。</p>
              <p>　　二年，诏拜劭为袁绍军谋校尉。时始迁都于许，旧章堙没，书记罕存。劭慨然叹息，乃缀集所闻，着汉官礼仪故事，凡朝廷制度，百官典式，多劭所立。</p>
              <p>　　初，父奉为司隶时，并下诸官府郡国，各上前人像赞，劭乃连缀其名，录为状人纪。又论当时行事，着中汉辑序。撰风俗通，以辩物类名号，释时俗嫌疑。</p>
              <p>　　文虽不典，后世服其洽闻。凡所著述百三十六篇。又集解汉书，皆传于时。后卒于邺。</p>
              <p>　　弟子玚﹑璩，并以文才称。[一]</p>
              <p>　　注[一]华峤书曰：&quot;劭弟珣，字季瑜，司空掾。珣生玚。&quot;魏志曰&quot;玚字德琏，玚弟璩字休琏，咸以文章显&quot;也。</p>
              <p>　　中兴初，有应妪者，生四子而寡。见神光照社，试探之，乃得黄金。自是诸子宦学，并有才名，至玚七世通显。[一]</p>
              <p>　　注[一]应顺，将作大匠；子叠，江夏太守；叠生郴，武陵太守；郴生奉，从事中郎；奉生劭，车骑将军掾；劭弟珣，司空掾；珣子玚，曹操辟为丞相掾。</p>
              <p>　　霍谞字叔智，魏郡邺人也。少为诸生，明经。有人诬谞舅宋光于大将军梁商者，以为妄刊章文，坐系洛阳诏狱，掠考困极。谞时年十五，奏记于商曰：</p>
              <p>　　将军天覆厚恩，愍舅光冤结，前者温教许为平议，虽未下吏断决其事，已蒙神明顾省之听。皇天后土，寔闻德音。窃独踊跃，私自庆幸。谞闻春秋之义，原情定过，赦事诛意，故许止虽弒君而不罪，赵盾以纵贼而见书。[一]此仲尼所以垂王法，汉世所宜遵前修也。传曰：&quot;人心不同，譬若其面。&quot;[二]斯盖谓大小窳隆丑美之形，至于鼻目觽窍毛发之状，未有不然者也。情之异者，刚柔舒急倨敬之闲。至于趋利避害，畏死乐生，亦复均也。谞与光骨肉，义有相隐，言其冤滥，未必可谅，且以人情平论其理。</p>
              <p>　　注[一]许止，许悼公之子名止也。公羊传曰：&quot;冬，葬许悼公。贼未讨何以书葬？</p>
              <p>　　不成乎弒也。许悼公是止进药而杀，是以君子加弒焉。葬许悼公是君子之赦止。</p>
              <p>　　赦止者，免止罪之辞也。&quot;何休注云：&quot;原止欲愈父之病，无害父之意，故赦之。&quot;</p>
              <p>　　是原情定过也。又曰：&quot;晋史书赵盾弒其君。赵盾曰：'天乎无辜，吾不弒君。'太史曰：'尔为仁为义，人杀尔君而不讨贼，此非弒君如何？'&quot;此赦事诛意也。</p>
              <p>　　注[二]左传郑子产谓子皮曰：&quot;人心不同，譬如面焉。吾岂敢谓子面如吾面乎？&quot;</p>
              <p>　　光衣冠子孙，径路平易，[一]位极州郡，日望征辟，亦无瑕秽纤介之累，无故刊定诏书，欲以何名？就有所疑，当求其便安，岂有触冒死祸，以解细微？譬犹疗饥于附子，止渴于酖毒，未入肠胃，已绝咽喉，岂可为哉！[二]昔东海孝妇见枉不辜，幽灵感革，天应枯旱。[三]光之所坐，情既可原，守阙连年，而终不见理。呼嗟紫宫之门，泣血两观之下，[四]伤和致灾，为害滋甚。凡事更赦令，不应复案。夫以罪刑明白，尚蒙天恩，岂有冤谤无征，反不得理？是为刑宥正罪，戮加诬侵也。不偏不党，其若是乎？明将军德盛位尊，人臣无二，言行动天地，举厝移阴阳，诚能留神，沛然晓察，必有于公高门之福，[五]和气立应，天下幸甚。</p>
              <p>　　注[一]谓遵依常辙，无所规求也。</p>
              <p>　　注[二]史记苏秦曰：&quot;饥人之所以饥而不食乌喙者，以其愈充腹而与饿死者同患也。&quot;附子﹑乌喙，根同而状异也。</p>
              <p>　　注[三]前书曰，东海有孝妇，少寡无子，养姑甚谨，姑欲嫁之，终不肯。姑告蝰人曰：&quot;孝妇养我勤苦，我老，久累丁壮。&quot;乃自经死。姑女告吏曰：&quot;妇杀我母。&quot;吏验之急，孝妇自诬服，具狱上府，太守竟论杀妇。郡中枯旱三年。</p>
              <p>　　后太守至，自祭孝妇墓，天立大雨，岁熟。</p>
              <p>　　注[四]天有紫微宫，是上帝之所居也。王者立宫，象而为之。两观谓阙也。</p>
              <p>　　注[五]于公，东海人，为郡决曹，决狱平。其闾门坏，父老共修之。于公曰：&quot;少高大闾门，令容驷马盖车。我决狱多有阴德，子孙必有兴者。&quot;至子定国为丞相，孙永御史大夫。</p>
              <p>　　商高谞才志，即为奏原光罪，由是显名。</p>
              <p>　　仕郡，举孝廉，稍迁金城太守。性明达笃厚，能以恩信化诱殊俗，甚为羌胡所敬服。遭母忧，自上归行丧。服阕，公车征，再迁北海相，入为尚书仆射。是时大将军梁冀贵戚秉权，自公卿以下莫敢违啎。谞与尚书令尹勋数奏其事，又因陛见陈闻罪失。及冀诛后，桓帝嘉其忠节，封邺都亭侯。前后固让，不许。</p>
              <p>　　出为河南尹，迁司隶校尉，转少府﹑廷尉，卒官。</p>
              <p>　　子鉨，安定太守。</p>
              <p>　　爰延字季平，陈留外黄人也。清苦好学，能通经教授。性质箻，少言辞。县令陇西牛述好士知人，乃礼请延为廷掾，范丹为功曹，濮阳潜为主簿，[一]常共言谈而已。后令史昭以为乡啬夫，仁化大行，人但闻啬夫，不知郡县。在事二年，州府礼请，不就。桓帝时征博士，太尉杨秉等举贤良方正，再迁为侍中。</p>
              <p>　　注[一]濮阳，姓也。</p>
              <p>　　帝游上林苑，从容问延曰：&quot;朕何如主也？&quot;对曰：&quot;陛下为汉中主。&quot;帝曰：&quot;何以言之？&quot;对曰：&quot;尚书令陈蕃任事则化，中常侍黄门豫政则乱，是以知陛下可与为善，可与为非。&quot;[一]帝曰：&quot;昔朱云廷折栏槛，今侍中面称朕违，敬闻阙矣。&quot;[二]拜五官中郎将，转长水校尉，迁魏郡太守，征拜大鸿胪。</p>
              <p>　　注[一]前书曰：&quot;齐桓公，管仲相之则霸，竖貂辅之则乱。可与为善，可与为恶，是谓中人。&quot;</p>
              <p>　　注[二]朱云字游。成帝时上书求见，曰：&quot;今朝廷大臣，上不能匡主，下无以益人，臣愿赐尚方斩马□，断佞臣一人，以励其余。&quot;上问曰：&quot;谁也？&quot;对曰：</p>
              <p>　　&quot;安昌侯张禹。&quot;上大怒曰：&quot;小臣廷辱师傅，罪死不赦。&quot;御史将云下，云□殿槛折。云呼曰：&quot;臣得从龙逢﹑比干游于地下足矣，未知朝廷如何耳！&quot;上意乃解。及后当修槛，上曰&quot;勿易&quot;，因而辑之，以旌直臣。</p>
              <p>　　帝以延儒生，常特宴见。时太史令上言客星经帝坐，帝密以问延。延因上封事曰：&quot;臣闻天子尊无为上，故天以为子，位临臣庶，威重四海。动静以礼，则星辰顺序；</p>
              <p>　　意有邪僻，则晷度错违。陛下以河南尹邓万有龙潜之旧，封为通侯，恩重公卿，惠丰宗室。加顷引见，与之对博，上下媟黩，有亏尊严。臣闻之，帝左右者，所以咨政德也。故周公戒成王曰'其朋其朋'，言慎所与也。[一]昔宋闵公与强臣共博，列妇人于侧，积此无礼，以致大醔。[二]武帝与幸臣李延年﹑韩嫣同卧起，尊爵重赐，情欲无猒，遂生骄淫之心，行不义之事，卒延年被戮，嫣伏其辜。[三]夫爱之则不觉其过，恶之则不知其善，所以事多放滥，物情生怨。</p>
              <p>　　故王者赏人必酬其功，爵人必甄其德。[四]善人同处，则日闻嘉训；恶人从游，则日生邪情。孔子曰：'益者三友，损者三友。'[五]邪臣惑君，乱妾危主，以非所言则悦于耳，以非所行则翫于目，故令人君不能远之。仲尼曰：'唯女子与小人为难养，近之则不逊，远之则怨。'盖圣人之明戒也！昔光武皇帝与严光俱寝，上天之异，其夕即见。[六]夫以光武之圣德，严光之高贤，君臣合道，尚降此变，岂况陛下今所亲幸，以贱为贵，以卑为尊哉？惟陛下远谗谀之人，纳謇謇之士，除左右之权，寤宦官之敝。使积善日熙，[七]佞恶消殄，则干醔可除。&quot;帝省其奏。因以病自上，乞骸骨还家。灵帝复特征，不行，病卒。</p>
              <p>　　注[一]尚书周公戒成王曰：&quot;孺子其朋，孺子其朋，慎其往！&quot;</p>
              <p>　　注[二]公羊经书&quot;宋万弒其君捷&quot;。传曰：&quot;宋万尝与鲁庄公战，获于庄公，归舍诸宫中，数月然后归之。与宋闵公博，妇人在侧，万曰：'甚矣鲁侯之淑，鲁侯之美！天下诸侯宜为君者唯鲁侯尔。'闵公矜此妇人，妒其言，顾曰：'此虏也，鲁侯之美恶乎至？'万怒，搏闵公，绝其脰。&quot;</p>
              <p>　　注[三]李延年，中山人也。身及父母兄弟皆故倡人也。武帝时，延年女弟得幸，号曰李夫人。延年善歌舞，为协律都尉，佩二千石印绶，与上卧起。弟季与中人乱，出入骄恣，上遂诛延年兄弟。韩嫣，韩王信之曾孙也。武帝为王时，与嫣相爱，后位至上大夫，赏赐拟邓通，与上卧起，出入永巷，以奸闻被诛。</p>
              <p>　　注[四]甄，明也。</p>
              <p>　　注[五]论语孔子曰：&quot;友直，友谅，友多闻，益矣。友便僻，友善柔，友便佞，损矣。&quot;</p>
              <p>　　注[六]事见逸人传。</p>
              <p>　　注[七]熙，广也。</p>
              <p>　　子骥，白马令，亦称善士。[一]</p>
              <p>　　注[一]谢承书曰兴字骥。</p>
              <p>　　徐璆字孟玉，[一]广陵海西人也。父淑，度辽将军，有名于边。[二]璆少博学，辟公府，举高第。[三]稍迁荆州刺史。时董太后姊子张忠为南阳太守，因埶放滥，臧罪数亿。璆临当之部，太后遣中常侍以忠属璆。璆对曰：&quot;臣身为国，不敢闻命。&quot;太后怒，遽征忠为司隶校尉，以相威临。璆到州，举奏忠臧余一亿，使冠军县上簿诣大司农，以彰暴其事。又奏五郡太守及属县有臧污者，悉征案罪，威风大行。中平元年，与中郎将朱鉨击黄巾贼于宛，破之。张忠怨璆，与诸阉官构造无端，璆遂以罪征。</p>
              <p>　　有破贼功，得免官归家。后再征，迁汝南太守，转东海相，所在化行。</p>
              <p>　　注[一]璆音仇。</p>
              <p>　　注[二]谢承书曰：&quot;淑字伯进，宽裕*(传)**[博]*学，习孟氏易、春秋公羊传、礼记、周官。善诵太公六韬，交接英雄，常有壮志。&quot;</p>
              <p>　　注[三]袁山松书曰：&quot;璆少履清高，立朝正色。称扬后进，惟恐不及。&quot;</p>
              <p>　　献帝迁许，以廷尉征，当诣京师，道为袁术所劫，授璆以上公之位。璆乃叹曰：</p>
              <p>　　&quot;龚胜、鲍宣，独何人哉？守之必死！&quot;[一]术不敢逼。术死军破，璆得其盗国玺，及还许，上之，[二]并送前所假汝南、东海二郡印绶。司徒赵温谓璆曰：</p>
              <p>　　&quot;君遭大难，犹存此邪？&quot;璆曰：&quot;昔苏武困于匈奴，不队七尺之节，况此方寸印乎？&quot;</p>
              <p>　　注[一]龚胜字君宾，楚人也。好学明经，哀帝时为光禄大夫，乞骸骨。王莽即位，遣使以上卿征，胜不食而死。鲍宣字子都，渤海人也，哀帝时为司隶校尉。</p>
              <p>　　王莽辅政，诛汉忠臣不附己者，宣及何武等皆死。</p>
              <p>　　注[二]韂宏曰：&quot;秦以前以金、玉、银为方寸玺。秦以来天子独称玺，又以玉，髃下莫得用。其玉出蓝田山，题是李斯书，其文曰'受命于天，既寿永昌'，号曰传国玺。汉高祖定三秦，子婴献之，高祖即位乃佩之。王莽篡位，就元后求玺，后乃出以投地，上螭一角缺。及莽败时，仍带玺绂，杜吴杀莽，不知取玺，公宾就斩莽首，并取玺。更始将李松送上更始。赤眉至高陵，更始奉玺上赤眉。建武三年，盆子奉以上光武。孙坚从桂阳入雒讨董卓，军于城南，见井中有五色光，军人莫敢汲，坚乃浚得玺。袁术有僭盗意，乃拘坚妻求之。术得玺，举以向肘。魏武谓之曰：'我在，不听汝乃至此。'&quot;时璆得而献之。</p>
              <p>　　后拜太常，使持节拜曹操为丞相。操以相让璆，璆不敢当。卒于官。</p>
              <p>　　论曰：孙懿以高明见忌，而受欺于阴计；翟酺资谲数取通，而终之以謇谏。岂性智自有周偏，先后之要殊度乎？应氏七世才闻，而奉、劭采章为盛。及撰着篇籍，甄纪异知，虽云小道，亦有可观者焉。延、璆应对辩正，而不*(可)*犯陵上之尤，斯固辞之不可以已也。[一]</p>
              <p>　　注[一]左氏传孔子曰：&quot;辞之不可以已也如是夫！子产有辞，诸侯赖之。&quot;</p>
              <p>　　赞曰：杨终、李法，华阳有闻。[一]二应克聪，亦表汝濆。[二]翟酺诈懿，霍谞请舅。延能讦帝，璆亦啎后。</p>
              <p>　　注[一]益州，古梁州之域。尚书曰：&quot;华阳黑水惟梁州。&quot;孔安国注曰：&quot;北拒华山之阳，南拒黑水。&quot;故常璩□蜀事而谓之华阳国志焉。</p>
              <p>　　注[二]郑玄注周礼曰：&quot;水涯曰濆。&quot;</p>
              <p>　　校勘记</p>
              <p>　　一五九七页一二行民怀土思群书治要&quot;民&quot;作&quot;人&quot;。按：作&quot;人&quot;是，此盖后人回改而误者。</p>
              <p>　　一六００页二行岂可不临深履薄以为至戒按：王先谦谓末有复语，疑此衍文。</p>
              <p>　　一六００页四行鉴念前往按：殿本&quot;往&quot;作&quot;世&quot;。</p>
              <p>　　一六００页八行晋侯杀其太子申生至直称君者甚之也按：章怀引经传多删节，此注所引，与公羊传原文更多出入。公羊传原文作&quot;晋侯杀其世子申生。曷为直称晋侯以杀？杀世子母弟直称君者甚之也&quot;。</p>
              <p>　　一六００页一一行廖子防及光俱为黄门郎按：沉家本谓光、防乃廖弟，非廖子，注谬。此传上文言廖不训诸子，下文言廖不纳，子豫后坐县书诽谤，廖以就国，则终所称黄门郎即指廖子豫，廖传不言豫为黄门郎，史文不具耳。下文&quot;视成任性&quot;注引马防传云云，亦误。</p>
              <p>　　一六００页一二行选长者之有节行者与之居按：史记外戚传作&quot;选长者士之有节行者与居&quot;。</p>
              <p>　　一六０三页七行此最安危*[之极]*戒据汲本、殿本补。</p>
              <p>　　一六０四页二行权并族害*(尸)**[己]*奸行据汲本、殿本改。</p>
              <p>　　一六０四页八行敛天下之财按：&quot;天&quot;下原脱&quot;下&quot;字，径据汲本、殿本补。</p>
              <p>　　一六０五页六行叛羌千余骑徙敦煌来钞郡界按：刊误谓案文&quot;徙&quot;当作&quot;从&quot;。</p>
              <p>　　一六０五页一三行*(宜升)**[斗]*历改宪*[宜]*行先王至德要道校补引钱大昭说，谓&quot;升&quot;当作&quot;斗&quot;，见春秋保干图。校补谓案续志律历中篇论历，凡三引保干图谶文，皆作&quot;三百年斗历改宪&quot;。所谓斗历者，即古法冬至日在建星，建星谓北斗也。岁十二月以配天之十二辰，取斗杓所指为验，闰月无中气，则北斗邪指两辰之闲，以定四时而成岁。汉兴迄章帝，改用四分历，适当三百年，已应斗历改宪之谶矣。辅本谓汉更有四百年之难，其数即起于三百年改宪之闲，宜豫修省，以销其祸，则注引耆旧传&quot;宜&quot;字，并当在&quot;斗历改宪&quot;下也。今据改。</p>
              <p>　　一六０六页一行上檄章救酺按：殿本考证王会汾谓上移下曰檄，此止可言上章耳，不应有&quot;檄&quot;字，明衍。</p>
              <p>　　一六０六页四行孝文皇帝始置一经博士汲本&quot;一经&quot;作&quot;五经&quot;。惠校本作&quot;一经&quot;，惠所据乃北宋本也。集解引周寿昌说，谓据王氏玉海引此，作&quot;文帝始置一经博士&quot;，殆宋本此书有作&quot;一经&quot;者，非&quot;五经&quot;也。今按：证以章怀注，则作&quot;五经&quot;为合，作&quot;一经&quot;者，殆后人以文帝未尝于五经篃置博士而改之耳。</p>
              <p>　　一六０七页一一行行部四十二县按：集解引钱大昕说，谓郡国志汝南郡领三十七城，此云&quot;四十二&quot;，未详。</p>
              <p>　　一六０七页一四行奉少为上计吏按：刊误谓&quot;吏&quot;当作&quot;史&quot;。</p>
              <p>　　一六０八页一六行富*(臣)**[辰]*谏曰据汲本改。</p>
              <p>　　一六０九页一行丧妇之长女不娶为其不受命也按：李慈铭谓&quot;丧妇&quot;当作&quot;丧父&quot;。今韩诗外传无此文。何氏公羊庄二十七年解诂与此略同，惟&quot;为其不受命也&quot;作&quot;无教戒也&quot;。大戴礼本命篇又小异。</p>
              <p>　　一六０九页三行数万言按：汲本作&quot;数十万言&quot;。</p>
              <p>　　一六０九页六行谢承书*(曰)*应氏谱并云字仲远据刊误删。</p>
              <p>　　一六０九页六行汉官仪又作*[仲]*瑗据汲本、殿本补。</p>
              <p>　　一六一一页四行夫时化则刑重按：集解引钱大昕说，谓案汉书刑法志&quot;治则刑重，乱则刑轻&quot;。此传及注中&quot;化&quot;字本是&quot;治&quot;字，唐人讳治，故章怀注范史，多改&quot;治&quot;为&quot;理&quot;，亦有改为&quot;化&quot;者，&quot;世&quot;皆改为&quot;代&quot;，亦有改为&quot;时&quot;者，此传下文&quot;时轻时重&quot;是也。</p>
              <p>　　一六一二页八行顾由是无计虑耳按：汲本、殿本&quot;由无&quot;作&quot;无由&quot;。</p>
              <p>　　一六一二页一四行故胶*(东)**[西]*相董仲舒按：集解引钱大昕说，谓&quot;胶东&quot;当作&quot;胶西&quot;。今据改。</p>
              <p>　　一六一三页六行斯文之族按：汲本&quot;族&quot;作&quot;俗&quot;。</p>
              <p>　　一六一四页一一行惟*(萃)**[悴]*古字通据汲本、殿本改。</p>
              <p>　　一六一四页一五行释时俗嫌疑按：汲本&quot;释&quot;作&quot;识&quot;。</p>
              <p>　　一六一四页一六行皆传于时按：&quot;于&quot;原作&quot;乎&quot;，径据汲本、殿本改。</p>
              <p>　　一六一五页一行弟子玚按：原本正文及注&quot;玚&quot;字皆斗&quot;椬&quot;，各本不误，径改正。</p>
              <p>　　一六一五页二行玚字德琏按：原于&quot;琏&quot;作&quot;□&quot;，□不成字，据汲本、殿本径改正。</p>
              <p>　　一六一六页一五行谓遵依常辙按：&quot;谓&quot;原斗&quot;论&quot;，&quot;劶&quot;原斗&quot;彻&quot;，径据汲本、殿本改正。</p>
              <p>　　一六一七页一行不食乌喙按：&quot;喙&quot;原斗&quot;啄&quot;，径据汲本、殿本改正。下同。</p>
              <p>　　一六一七页六行令容驷马盖车按：&quot;令&quot;原斗&quot;今&quot;，径据汲本、殿本改正。</p>
              <p>　　一六一七页一三行子鉨按：汲本、殿本&quot;鉨&quot;作&quot;隽&quot;。</p>
              <p>　　一六一八页三行在事二年按：汲本、殿本&quot;二&quot;作&quot;三&quot;。</p>
              <p>　　一六一八页七行尚书令陈蕃任事则化按：御览四二七、四五二引，&quot;化&quot;并作&quot;治&quot;，此亦避唐讳改。</p>
              <p>　　一六一八页八行昔朱云廷折栏槛按：刊误谓案文&quot;廷&quot;下少&quot;争&quot;字。</p>
              <p>　　一六一九页二行河南尹邓万按：集解引王补说，谓通鉴作&quot;邓万世&quot;，本书邓后、陈蕃传引并作&quot;邓万世&quot;。又引惠栋说，谓唐讳&quot;世&quot;，故削之，犹&quot;韩擒虎&quot;为&quot;韩擒&quot;也。</p>
              <p>　　一六一九页七行爵人必甄其德按：&quot;必&quot;原斗&quot;以&quot;，径据汲本、殿本改正。</p>
              <p>　　一六二０页四行出入骄恣按：&quot;骄&quot;原斗&quot;娇&quot;，径据汲本、殿本改正。</p>
              <p>　　一六二０页一二行徐璆字孟玉殿本&quot;玉&quot;作&quot;本&quot;。按：集解引洪亮吉说，谓案先贤行状作&quot;孟平&quot;，汝南先贤传作&quot;孟玉&quot;。校补谓洪氏历举孟平、孟玉两说，知所见本正文亦必作&quot;孟本&quot;。</p>
              <p>　　一六二一页三行构造无端按：&quot;构&quot;原斗&quot;构&quot;，径改正。</p>
              <p>　　一六二一页五行璆音仇按：殿本此下有&quot;字孟玉&quot;三字。校补谓殿本就监本改刊，其正文作&quot;字孟本&quot;，注当是&quot;一作字孟玉&quot;，脱&quot;一作&quot;二字。</p>
              <p>　　一六二一页六行宽裕*(传)**[博]*学据汲本、殿本改。</p>
              <p>　　一六二二页九行而不*(可)*犯陵上之尤集解引何焯说，谓&quot;可&quot;字衍。今据删。</p>
            </td>
          </tr>
        </table>
        <p>&nbsp;</p><table width="460" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='51.htm'>上一页 </a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='53.htm'>下一页 </a></div>
                  </td>
                </tr>
              </table>
              <p align=center>作者：[南朝宋]范晔 
              <hr width=90%>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
        
      </td>
      <td valign="top" width="19"><img src="rightbg.gif" width="19" height="400"><img src="right.gif" width="19" height="146"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="66" height="21"><img src="bottom1.gif" width="66" height="21"></td>
      <td background="bottombg.gif" width="500"></td>
      <td width="210"></td>
    </tr>
  </table>
</div>
</body>
</html>
