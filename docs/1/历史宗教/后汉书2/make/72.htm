<html>
<head>
<title>后汉书卷六十六　陈王列传　第五十六</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0">
    <tr>
      <td width="239" height="24"><img src="up1.gif" width="239" height="24"></td>
      <td width="537" background="up1bg.gif"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="167" height="49"><img src="up2left.gif" width="167" height="49"></td>
      <td valign="bottom"><img src="bg.gif" width="50" height="20"><a href="content.htm"><img src="top.gif" width="46" height="15" border="0"></a><img src="bg.gif" width="40" height="7"><a href="71.htm"><img src="last.gif" width="46" height="15" border="0"></a><img src="bg.gif" width="40" height="30"><a href="73.htm"><img src="next.gif" width="46" height="15" border="0"></a></td>
      <td width="19" background="rightbg.gif">&nbsp;</td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td valign="top" width="66" background="leftbg.gif"><img src="up3.gif" width="66" height="580"></td>
      <td valign="top" align="center"> 
        <table width="520" cellspacing="0" cellpadding="0" align="center" border="0">
          <tr> 
            <td> 
              <p align="center">&nbsp;</p>
              <p align="center" class="h">后汉书卷六十六　陈王列传　第五十六</p>
            </td>
          </tr>
        </table>
        <br>
        <table width="520" border="0" cellspacing="0" cellpadding="0" align="center">
          <tr> 
            <td>　　陈蕃字仲举，汝南平舆人也。祖河东太守。蕃年十五，尝闲处一室，而庭宇芜秽。父友同郡薛勤来候之，谓蕃曰：&quot;孺子何不洒埽以待宾客？&quot;蕃曰：&quot;大丈夫处世，当埽除天下，安事一室乎！&quot;勤知其有清世志，甚奇之。
              <p>　　初仕郡，举孝廉，除郎中。遭母忧，□官行丧。服阕，刺史周景辟别驾从事，[一]</p>
              <p>　　以谏争不合，投传而去。[二]后公府辟举方正，皆不就。</p>
              <p>　　注[一]续汉志曰：&quot;别驾从事，校尉行部奉引，总录觽事。&quot;</p>
              <p>　　注[二]投，□也。传谓符也，音丁恋反。</p>
              <p>　　太尉李固表荐，征拜议郎，再迁为乐安太守。[一]时李膺为青州刺史，名有威政，属城闻风，皆自引去，蕃独以清绩留。郡人周璆，高絜之士。[二]前后郡守招命莫肯至，唯蕃能致焉。字而不名，特为置一榻，去则县之。璆字孟玉，临济人，有美名。民有赵宣葬亲而不闭埏隧，[三]因居其中，行服二十余年，乡邑称孝，州郡数礼请之。郡内以荐蕃，蕃与相见，问及妻子，而宣五子皆服中所生。蕃大怒曰：&quot;圣人制礼，贤者俯就，不肖企及。[四]且祭不欲数，以其易黩故也。[五]况乃寝宿頉藏，而孕育其中，诳时惑觽，诬污鬼神乎？&quot;遂致其罪。</p>
              <p>　　注[一]续汉志曰，乐安本名千乘，和帝更名也。</p>
              <p>　　注[二]璆音仇。</p>
              <p>　　注[三]埏隧，今人墓道也。杜预注左传云：&quot;掘地通路曰隧。&quot;</p>
              <p>　　注[四]礼记曰&quot;三年之丧，可复父母之恩也。贤者俯而就之，不肖者企而及之。&quot;</p>
              <p>　　注[五]黩，媟也。礼记曰：&quot;祭不欲数，数则烦，烦则不敬。&quot;</p>
              <p>　　大将军梁冀威震天下，时遣书诣蕃，有所请托，不得通，使者诈求谒，蕃怒，笞杀之，坐左转修武令。稍迁，拜尚书。</p>
              <p>　　时零陵、桂阳山贼为害，公卿议遣讨之，又诏下州郡，一切皆得举孝廉、茂才。</p>
              <p>　　蕃上疏驳之曰：&quot;昔高祖创业，万邦息肩，抚养百姓，同之赤子。[一]今二郡之民，亦陛下赤子也。致令赤子为害，岂非所在贪虐，使其然乎？宜严□三府，隐核牧守令长，其有在政失和，侵暴百姓者，即便举奏，更选清贤奉公之人，能班宣法令情在爱惠者，可不劳王师，而髃贼弭息矣。又三署郎吏二千余人，三府掾属过限未除，但当择善而授之，简恶而去之。</p>
              <p>　　岂烦一切之诏，以长请属之路乎！&quot;以此忤左右，故出为豫章太守。性方峻，不接宾客，士民亦畏其高。[二]征为尚书令，送者不出郭门。</p>
              <p>　　注[一]尚书曰：&quot;若保赤子，唯人其康乂。&quot;</p>
              <p>　　注[二]蕃丧妻，乡人毕至，唯许子将不往，曰：&quot;仲举性峻，峻则少通，故不造也。&quot;</p>
              <p>　　迁大鸿胪。会白马令李云抗疏谏，桓帝怒，当伏*[重]*诛。蕃上书救云，坐免归田里。</p>
              <p>　　复征拜议郎，数日迁光禄勋。时封赏踰制，内宠猥盛，蕃乃上疏谏曰：&quot;臣闻有事社稷者，社稷是为；有事人君者，容悦是为。今臣蒙恩圣朝，备位九列，见非不谏，则容悦也。夫诸侯上象四七，垂耀在天，下应分土，藩屏上国。[二]</p>
              <p>　　高祖之约，非功臣不侯。而闻追录河南尹邓万世父遵之微功，更爵尚书令黄鉨先人之绝封，近习以非义授邑，左右以无功传赏，授位不料其任，裂土莫纪其功，至乃一门之内，侯者数人，故纬象失度，阴阳谬序，稼用不成，民用不康。</p>
              <p>　　臣知封事已行，言之无及，诚欲陛下从是而止。又比年收敛，十伤五六，万人饥寒，不聊生活，而采女数千，食肉衣绮，脂油粉黛，不可赀计。[二]鄙谚言'盗不过五女门'，以女贫家也。今后宫之女，岂不贫国乎！是以倾宫嫁而天下化，[三]楚女悲而西宫灾。[四]且聚而不御，必生忧悲之感，以致并隔水旱之困。夫狱以禁止奸违，官以称才理物。若法亏于平，官失其人，则王道有缺。而令天下之论，皆谓狱由怨起，爵以贿成。</p>
              <p>　　夫不有臭秽，则苍蝇不飞。陛下宜采求失得，择从忠善。尺一选举，委尚书三公，[五]使曪责诛赏，各有所归，岂不幸甚！&quot;帝颇纳其言，为出宫女五百余人，但赐鉨爵关内侯，而万世南乡侯。</p>
              <p>　　注[一]上象四七，谓二十八宿各主诸侯之分野，故曰下应分土，言皆以辅王室也。</p>
              <p>　　注[二]赀，量也。</p>
              <p>　　注[三]帝王纪曰&quot;纣作倾宫，多采美女以充之。武王伐殷，乃归倾宫之女于诸侯&quot;也。</p>
              <p>　　注[四]公羊传曰：&quot;西宫灾。&quot;何休注云：&quot;时僖公为齐桓所胁，以齐媵为嫡，楚女废居西宫，而不见恤，悲愁怨旷所生。&quot;</p>
              <p>　　注[五]尺一谓板长尺一，以写诏书也。</p>
              <p>　　延熹六年，车驾幸广*(城)**[成]*校猎。[一]蕃上疏谏曰：&quot;臣闻人君有事于苑囿，唯仲秋西郊，顺时讲武，杀禽助祭，以敦孝敬。如或违此，则为肆纵。故鮧陶戒舜'无教逸游'，[二]周公戒成王'无盘于游田'。[三]虞舜、成王犹有此戒，况德不及二主者乎！夫安平之时，尚宜有节，况当今之世，有三空之□哉！田野空，朝廷空，仓库空，是谓三空。加兵戎未戢，四方离散，是陛下焦心毁颜，坐以待旦之时也。岂宜扬旗曜武，骋心舆马之观乎！又*(前)*秋*[前]*多雨，民始种麦。今失其劝种之时，而令给驱禽除路之役，非贤圣恤民之意也。</p>
              <p>　　齐景公欲观于海，放乎琅邪，晏子为陈百姓恶闻旌旗舆马之音，举首嚬眉之感，景公为之不行。周穆王欲肆车辙马迹，祭公谋父为诵祈招之诗，以止其心。诚恶逸游之害人也。&quot;[四]</p>
              <p>　　书奏不纳。</p>
              <p>　　注[一]广*(城)**[成]*，苑名，在今汝州梁县西也。</p>
              <p>　　注[二]尚书咎繇谟曰：&quot;无教逸欲有邦。&quot;</p>
              <p>　　注[三]尚书无逸篇之言。</p>
              <p>　　注[四]祭公，祭国公，为周卿士。谋父，名也。祈招，逸诗也。左传曰：&quot;昔周穆王欲肆其心，周行天下，将皆必有车辙马迹焉。祭公谋父作祈招之诗以止王心。其诗曰：'祈招之愔愔，式昭德音，思我王度，式如玉，式如金。刑人之力，而无醉饱之心。'&quot;自蕃为光禄勋，与五官中郎将黄琬共典选举，不偏权富，而为埶家郎所谮诉，坐免归。顷之，征为尚仆射，转太中大夫。八年，代杨秉为太尉。蕃让曰：&quot;'不愆不忘，率由旧章，'[一]臣不如太常胡广。齐七政，训五典，臣不如议郎王畅。聪明亮达，文武兼姿，臣不如□刑徒李膺。&quot;帝不许。</p>
              <p>　　注[一]诗大雅也。言成王令德，不过误，不遗失，循用旧典文章，谓周公之礼法也。</p>
              <p>　　中常侍苏康、管霸等复被任用，遂排陷忠良，共相阿媚。大司农刘佑、廷尉冯绲、[一]河南尹李膺，皆以忤旨，为之抵罪。蕃因朝会，固理膺等，请加原宥，升之爵任。言及反复，诚辞恳切。帝不听，因流涕而起。时小黄门赵津、南阳大猾张*(汜)**[泛]*等，奉事中官，乘埶犯法，二郡太守刘□、成□考案其罪，虽经赦令，而并竟考杀之。宦官怨恚，有司承旨，遂奏□、□罪当□市。又山阳太守翟超，没入中常侍侯览财产，东海相黄浮，诛杀下邳令徐宣，超、浮并坐髡钳，输作左校。蕃与司徒刘矩、司空刘茂共谏请□、□、超、浮等，帝不悦。有司劾奏之，矩、茂不敢复言。蕃乃独上疏曰：&quot;臣闻齐桓修霸，务为内政；[二]春秋于鲁，小恶必书。[三]宜先自整□，后以及人。今寇贼在外，四支之疾；内政不理，心腹之患。臣寝不能寐，食不能饱，实忧左右日亲，忠言以疏，内患渐积，外难方深。陛下超从列侯，继承天位。[四]小家畜产百万之资，子孙尚耻愧失其先业，况乃产兼天下，受之先帝，而欲懈怠以自轻忽乎？诚不爱己，不当念先帝得之勤苦邪？前梁氏五族，毒篃海内，[五]天启圣意，收而戮之，天下之议，冀当小平。明鉴未远，覆车如昨，而近习之权，复相扇结。小黄门赵津、大猾张*(汜)**[泛]*等，肆行贪虐，奸媚左右，前太原太守刘□、南阳太守成□，纠而戮之。虽言赦后不当诛杀，原其诚心，在乎去恶。至于陛下，有何悁悁？[六]而小人道长，营惑圣听，遂使天威为之发怒。如加刑鼟，已为过甚，况乃重罚，令伏欧刀乎！又前山阳太守翟超、东海相黄浮，奉公不桡，疾恶如雠，超没侯览财物，浮诛徐宣之罪，并蒙刑坐，不逢赦恕，览之从横，没财已幸；宣犯衅过，死有余辜。</p>
              <p>　　昔丞相申屠嘉召责邓通，洛阳令董宣折辱公主，而文帝从而请之，光武加以重赏，[七]未闻二臣有专命之诛。而今左右髃竖，恶伤党类，妄相交构，致此刑谴。闻臣是言，当复□诉。陛下深宜割塞近习豫政之源，引纳尚书朝省之事，公卿大官，五日壹朝，[八]简练清高，斥黜佞邪。如是天和于上，地洽于下，休祯符瑞，岂远乎哉！陛下虽厌毒臣言，凡人主有自勉强，敢以死陈。&quot;帝得奏愈怒，竟无所纳。朝廷觽庶莫不怨之。宦官由此疾蕃弥甚，选举奏议，辄以中诏谴却，长*(吏)**[史]*已下多至抵罪。犹以蕃名臣，不敢加害。</p>
              <p>　　□字文理，高唐人。[九]□字幼平，陕人。并有经术称，处位敢直言，多所搏击，知名当时，皆死于狱中。</p>
              <p>　　注[一]音古本反。</p>
              <p>　　注[二]国语曰：&quot;桓帝问管仲曰：'安国可乎？'对曰：'未可。君若正卒伍，修甲兵，大国亦如之。若欲速得志于天下诸侯，则可以隐令，可以寄政。'公曰：</p>
              <p>　　'隐令寄政若何？'对曰：'作内政而寄军令焉。'&quot;注[三]公羊传庄公四年，公及齐人狩于郜，讥其与雠狩也。僖公二十年，新作南门，讥其奢也。故曰&quot;小恶必书&quot;也。</p>
              <p>　　注[四]言桓帝以蠡吾侯即位。</p>
              <p>　　注[五]五侯谓胤、让、淑、忠、戟五人，与冀同时诛。事见冀传也。</p>
              <p>　　注[六]说文曰：&quot;悁悁，恚忿。&quot;</p>
              <p>　　注[七]文帝时，太中大夫邓通爱幸，居上旁有怠嫚礼。氶相申屠嘉入朝，因见之，为檄召通。通至，嘉曰：&quot;通小臣，戏殿上，大不敬，当斩。&quot;通顿首，首尽出血。文帝使使召通，而谢丞相曰&quot;吾弄臣，君释之&quot;也。湖阳公主苍头白日杀人，匿主家，吏追不得。公主出，宣驻车叩马，以刀画地数主。主言于帝，帝赐宣钱三十万。语见董宣传。</p>
              <p>　　注[八]宣帝五日一听事，自丞相已下，各敷奏其言。</p>
              <p>　　注[九]高唐，县名，今博州县也。</p>
              <p>　　九年，李膺等以党事下狱考实。蕃因上疏极谏曰：&quot;臣闻贤明之君，委心辅佐；</p>
              <p>　　亡国之主，讳闻直辞。故汤武虽圣，而兴于伊吕；桀纣迷惑，亡在失人。[一]</p>
              <p>　　由此言之，君为元首，臣为股肱，同体相须，共成美恶者也。[二]伏见前司隶校尉李膺、太仆杜密、太尉掾范滂等，正身无玷，死心社稷。以忠忤旨，横加考案，或禁锢闭隔，或死徙非所。杜塞天下之口，聋盲一世之人，与秦焚书坑儒，何以为异？[三]昔武王克殷，表闾封墓，[四]今陛下临政，先诛忠贤。遇善何薄？待恶何优？夫谗人似实，巧言如簧，[五]使听之者惑，视之者昏。夫吉凶之暛，存乎识善；成败之机，在于察言。人君者，摄天地之政，秉四海之维，举动不可以违圣法，进退不可以离道规。谬言出口，则乱及八方，何况髡无罪于狱，杀无辜于市乎！昔禹巡狩苍梧，见市杀人，下车而哭之曰：'万方有罪，在予一人！'故其兴也勃焉。[六]又青、徐炎旱，五谷损伤，民物流迁，茹菽不足。[七]而宫女积于房掖，国用尽于罗纨，外戚私门，贪财受赂，所谓'禄去公室，政在大夫'。[八]昔春秋之末，周德衰微，数十年闲无复灾眚者，天所□也。[九]天之于汉，悢悢无已，[一０]故殷勤示变，以悟陛下。除妖去孽，实在修德。臣位列台司，忧责深重，不敢尸禄惜生，坐观成败。如蒙采录，使身首分裂，异门而出，所不恨也。&quot;[一一]帝讳其言切，托以蕃辟召非其人，遂策免之。</p>
              <p>　　注[一]关龙逢，桀臣。王子比干，纣诸父。二人并谏，悉皆诛死。</p>
              <p>　　注[二]前书曰&quot;君为元首，臣为股肱，明其一体相须而成&quot;也。</p>
              <p>　　注[三]秦始皇时，丞相李斯上言曰：&quot;天下已定，百姓力农。今诸生好古，惑乱黔首，臣请史官非秦记及天下敢有藏诗、书、百家语者，悉烧之。&quot;事见史记。</p>
              <p>　　韂宏诏定古文官书序曰：&quot;秦既焚书，患苦天下不从所改更，而诸生到者拜为郎，前后七百人。乃密令种瓜于骊山坑谷中温处，瓜实，诏博士说之，人人不同。</p>
              <p>　　乃令就视，为伏机，诸生贤儒皆至焉，方相难不决，因发机从上填之以土，皆压之，终乃无声。&quot;今新丰县温汤处号愍儒乡。汤西有马谷，西岸有坑，古老相传以为秦坑儒处也。</p>
              <p>　　注[四]史记武王克殷，命毕公表商容之闾，闳夭封比干之墓也。</p>
              <p>　　注[五]诗小雅曰：&quot;巧言如簧，颜之厚矣。&quot;簧，笙簧也。言谗人之口以喻笙簧也。</p>
              <p>　　注[六]说菀曰：&quot;禹见罪人，下车泣而问之。左右曰：'夫罪人不顺，故使杀焉，君王何为痛之至此也！'禹曰：'尧舜之人，皆以尧舜之心为心。今寡人为君也，百姓各自以其心，是以痛之。'&quot;书曰：&quot;百姓有罪，在予一人。&quot;左传曰：&quot;禹汤罪己，其兴也勃焉。桀纣罪人，其亡也忽焉。&quot;杜预注曰：&quot;勃，盛也。&quot;</p>
              <p>　　注[七]广雅曰：&quot;茹，食也。&quot;</p>
              <p>　　注[八]论语孔子之言也。</p>
              <p>　　注[九]春秋感精符曰：&quot;鲁哀公政乱，绝无日食，天不谴告也。&quot;</p>
              <p>　　注[一０]悢悢犹眷眷也。</p>
              <p>　　注[一一]谷梁传曰&quot;公会齐侯于颊谷，齐人使扰施舞于鲁之幕下。孔子曰：'笑君者罪当死。'使司马行法焉，首足异门而出&quot;也。</p>
              <p>　　永康元年，帝崩。窦后临朝，诏曰：&quot;夫民生树君，使司牧之，必须良佐，以固王业。[一]前太尉陈蕃，忠清直亮。其以蕃为太傅，录尚书事。&quot;时新遭大丧，国嗣未立，诸尚书畏惧权官，托病不朝。蕃以书责之曰：&quot;古人立节，事亡如存。</p>
              <p>　　[二]今帝祚未立，政事日蹙，诸君柰何委荼蓼之苦，息偃在黙？[三]于义不足，焉得仁乎！&quot;诸尚书惶怖，皆起视事。</p>
              <p>　　注[一]前书谷永曰&quot;臣闻天生蒸人，不能相持，为立王者以统理之*(故)*&quot;也。</p>
              <p>　　注[二]言人主虽亡，法度尚存，当行之与不亡时同，故曰&quot;如存&quot;。前书爰盎曰&quot;主在与在，主亡与亡&quot;也。</p>
              <p>　　注[三]诗国风曰：&quot;谁谓荼苦，其甘如荠。&quot;周颂曰：&quot;未堪家多难，予又集于蓼。&quot;</p>
              <p>　　灵帝即位，窦太后复优诏蕃曰：&quot;盖曪功以劝善，表义以厉俗，无德不报，大雅所叹。[一]太傅陈蕃，辅弼先帝，出内累年。[二]忠孝之美，德冠本朝；謇愕之操，华首弥固。[三]今封蕃高阳乡侯，食邑三百户。&quot;蕃上疏让曰：&quot;使者即臣庐，授高阳乡侯印绶，[四]臣诚悼心，不知所裁。臣闻让，身之文，德之昭也，然不敢盗以为名。窃惟割地之封，功德是为。臣孰自思省，前后历职，无它异能，合亦食禄，不合亦食禄。臣虽无素絜之行，窃慕'君子不以其道得之，不居也'。[五]若受爵不让，掩面就之，[六]使皇天震怒，灾流下民，于臣之身，亦何所寄？顾惟陛下哀臣朽老，戒之在得。&quot;[七]窦太后不许，蕃复固让，章前后十上，竟不受封。</p>
              <p>　　注[一]诗大雅曰：&quot;无言不雠，无德不报。&quot;</p>
              <p>　　注[二]内音纳。尚书曰&quot;出纳朕命&quot;也。</p>
              <p>　　注[三]齐宣王对闾丘漖曰：&quot;夫士亦华发堕颠而后可用。&quot;见新序。</p>
              <p>　　注[四]既，就也。</p>
              <p>　　注[五]论语孔子曰：&quot;富与贵是人之所欲，不以其道得之，不处也。&quot;</p>
              <p>　　注[六]诗小雅曰&quot;受爵不让，至于已斯亡。&quot;注云：&quot;爵禄不以相让，故怨祸及之&quot;也。</p>
              <p>　　注[七]论语孔子曰：&quot;及其老也，血气既衰，戒之在得。&quot;注云：&quot;得，贪也。&quot;</p>
              <p>　　初，桓帝欲立所幸田贵人为皇后。蕃以田氏卑微，窦族良家，争之甚固。帝不得已，乃立窦后。及后临朝，故委用于蕃。蕃与后父大将军窦武，同心尽力，征用名贤，共参政事，天下之士，莫不延颈想望太平。而帝乳母赵娆，旦夕在太后侧，[一]中常侍曹节、王甫等与共交构，谄事太后。太后信之，数出诏命，有所封拜，及其支类，多行贪虐。蕃常疾之，志诛中官，会窦武亦有谋。蕃自以既从人望而德于太后，必谓其志可申，乃先上疏曰：&quot;臣闻言不直而行不正，则为欺乎天而负乎人。危言极意，则髃凶侧目，祸不旋踵。钧此二者，臣宁得祸，不敢欺天也。今京师嚣嚣，道路諠哗，言侯览、曹节、公乘昕、王甫、郑□等与赵夫人诸女尚书并乱天下。[二]附从者升进，忤逆者中伤。[三]方今一朝髃臣，如河中木耳，泛泛东西，耽禄畏害。陛下前始摄位，顺天行诛，苏康、管霸并伏其辜。是时天地清明，人鬼欢喜，柰何数月复纵左右？元恶大奸，莫此之甚。今不急诛，必生变乱，倾危社稷，其祸难量。愿出臣章宣示左右，并令天下诸奸知臣疾之。&quot;太后不纳，朝廷闻者莫不震恐。蕃因与窦武谋之，语在武传。</p>
              <p>　　注[一]娆音乃了反。</p>
              <p>　　注[二]赵夫人即赵娆也。女尚书，宫内官也。</p>
              <p>　　注[三]前书刘向上书论王凤曰&quot;称誉者登进，忤恨者诛伤&quot;也。</p>
              <p>　　及事泄，曹节等矫诏诛武等。蕃时年七十余，闻难作，将官属诸生八十余人，并拔刃突入承明门，攘臂呼曰：&quot;大将军忠以卫国，黄门反逆，何云窦氏不道邪？&quot;</p>
              <p>　　王甫时出，与蕃相迕，[一]适闻其言，而让蕃曰：&quot;先帝新□天下，山陵未成，窦武何功，兄弟父子，一门三侯？又多取掖庭宫人，作乐饮燕，旬月之闲，赀财亿计。大臣若此，是为道邪？公为栋梁，枉桡阿党，复焉求贼！&quot;遂令收蕃。</p>
              <p>　　蕃拔□叱甫，甫兵不敢近，乃益人围之数十重，遂执蕃送黄门北寺狱。黄门从官驺[二]蹋踧蕃曰：&quot;死老魅！复能损我曹员数，夺我曹禀假不？&quot;即日害之。</p>
              <p>　　徙其家属于比景，宗族、门生、故吏皆斥免禁锢。</p>
              <p>　　注[一]迕犹遇也。</p>
              <p>　　注[二]驺，骑士也。</p>
              <p>　　蕃友人陈留朱震，时为铚令，[一]闻而□官哭之，收葬蕃尸，匿其子逸于甘陵界中。事觉系狱，合门桎梏。震受考掠，誓死不言，故逸得免。后黄巾贼起，大赦党人，乃追还逸，官至鲁相。</p>
              <p>　　注[一]铚，县，属沛郡。</p>
              <p>　　震字伯厚，初为州从事，奏济阴太守单匡臧罪，并连匡兄中常侍车骑将军超。</p>
              <p>　　桓帝收匡下廷尉，以谴超，超诣狱谢。三府谚曰：&quot;车如鸡栖马如狗，疾恶如风朱伯厚。&quot;</p>
              <p>　　论曰：桓、灵之世，若陈蕃之徒，咸能树立风声，抗论惛俗。而驱驰崄□之中，与刑人腐夫同朝争衡，[一]终取灭亡之祸者，彼非不能絜情志，违埃雾也。[二]</p>
              <p>　　愍夫世士以离俗为高，而人伦莫相恤也。以遯世为非义，故屡退而不去；以仁心为己任，虽道远而弥厉。[三]及遭际会，协策窦武，自谓万世一遇也。懔懔乎伊、望之业矣！[四]功虽不终，然其信义足以携持民心。汉世乱而不亡，百余年闲，数公之力也。</p>
              <p>　　注[一]前书班固曰：&quot;相与提衡。&quot;音义云：&quot;衡，平也。言二人齐也。&quot;</p>
              <p>　　注[二]违，避也。</p>
              <p>　　注[三]论语曰：&quot;仁以为己任，不亦重乎！死而后已，不亦远乎！&quot;</p>
              <p>　　注[四]懔懔，有风采之貌也。</p>
              <p>　　王允字子师，太原祁人也。[一]世仕州郡为冠盖。同郡郭林宗尝见允而奇之，曰：&quot;王生一日千里，王佐才也。&quot;[二]遂与定交。</p>
              <p>　　注[一]祁，今并州县也。</p>
              <p>　　注[二]史记曰，田光谓燕太子丹曰：&quot;臣闻骥壮盛之时，一日千里；至其老也，驽马先之。&quot;</p>
              <p>　　年十九，为郡吏。时小黄门晋阳赵津贪横放恣，为一县巨患，允讨捕杀之。而津兄弟谄事宦官，因缘谮诉，桓帝震怒，征太守刘□，遂下狱死。允送丧还平原，终毕三年，然后归家。复还仕，郡人有路佛者，少无名行，而太守王球召以补吏，允犯颜固争，球怒，收允欲杀之。刺史邓盛闻而驰传辟为别驾从事。</p>
              <p>　　允由是知名，而路佛以之废□。</p>
              <p>　　允少好大节，有志于立功，常习诵经传，朝夕试驰射。三公并辟，以司徒高第为侍御史。中平元年，黄巾贼起，特选拜豫州刺史。辟荀爽、孔融等为从事，上除禁党。讨击黄巾别帅，大破之，与左中郎将皇甫嵩、右中郎将朱□等受降数十万。于贼中得中常侍张让宾客书疏，与黄巾交通，允具发其奸，以状闻。灵帝责怒让，让叩头陈谢，竟不能罪之。而让怀协忿怨，以事中允。[一]明年，遂传下狱。[二]</p>
              <p>　　注[一]中，伤也。</p>
              <p>　　注[二]传，逮也。</p>
              <p>　　会赦，还复刺史。旬日闲，复以它罪被捕。司徒杨赐以允素高，不欲使更楚辱，[一]乃遣客谢之曰：&quot;君以张让之事，故一月再征。凶慝难量，幸为深计。&quot;[二]</p>
              <p>　　又诸从事好气决者，共流涕奉药而进之。允厉声曰：&quot;吾为人臣，获罪于君，当伏大辟以谢天下，岂有乳药求死乎！&quot;投杯而起，出就槛车。既至廷尉，左右皆促其事，朝臣莫不叹息。大将军何进、太尉袁隗、司徒杨赐共上疏请之曰：&quot;夫内视反听，则忠臣竭诚；宽贤矜能，则义士厉节。[三]是以孝文纳冯唐之说，[四]</p>
              <p>　　晋悼宥魏绛之罪。[五]允以特选受命，诛逆抚顺，曾未期月，州境澄清。方欲列其庸勋，请加爵赏，而以奉事不当，当肆大戮。责轻罚重，有亏觽望。臣等备位宰相，不敢寝默。诚以允宜蒙三槐之听，以昭忠贞之心。&quot;[六]书奏，得以减死论。是冬大赦，而允独不在宥，三公咸复为言。至明年，乃得解释。是时宦者横暴，睚鴺触死。[七]允惧不免，乃变易名姓，转侧河内、陈留闲。[九]</p>
              <p>　　注[一]更，经也。楚，苦痛。</p>
              <p>　　注[二]深计谓令自死。</p>
              <p>　　注[三]内视，自视也。反听，自听也。言皆恕己，不责于人也。</p>
              <p>　　注[四]文帝时，魏尚为云中守，下吏免。冯唐为郎中署长，奏言曰：&quot;臣闻魏尚为云中守，上功首虏差六级，陛下下之吏，削其爵。愚以为陛下法太明，赏太轻，罚太重。&quot;帝即日赦尚复为云中太守。</p>
              <p>　　注[五]左传曰，晋悼公之弟杨干乱行于曲梁，魏绛戮其仆。公怒之。绛曰：&quot;臣闻师觽以顺为武，军事有死无犯为敬。臣惧其死，以及杨干，无所逃罪。&quot;公曰：&quot;寡人有弟不能教训，使干大命，寡人之过也。子无重寡人之过。&quot;与之礼食，使佐新军。</p>
              <p>　　注[六]周礼朝士职，三槐、九□，公卿于下听讼，故曰&quot;三槐之听&quot;。</p>
              <p>　　注[七]睚音五懈反。鴺音士懈反。前书曰：&quot;原涉好杀，睚鴺于尘中，触死者甚多。&quot;</p>
              <p>　　注[八]转侧犹去来也。</p>
              <p>　　及帝崩，乃奔丧京师。时大将军何进欲诛宦官，召允与谋事，请为从事中郎，转河南尹。献帝即位，拜太仆，再迁守尚书令。</p>
              <p>　　初平元年，代杨彪为司徒，守尚书令如故。及董卓迁都关中，允悉收敛兰台、石室图书秘纬要者以从。既至长安，皆分别条上。又集汉朝旧事所当施用者，一皆奏之。经籍具存，允有力焉。时董卓尚留洛阳，朝政大小，悉委之于允。</p>
              <p>　　允矫情屈意，每相承附，卓亦推心，不生乖疑，故得扶持王室于危乱之中，臣主内外，莫不倚恃焉。</p>
              <p>　　允见卓祸毒方深，篡逆已兆，密与司隶校尉黄琬、尚书郑公业等谋共诛之。乃上护羌校尉杨瓒行左将军事，执金吾士孙瑞为南阳太守，并将兵出武关道，以讨袁术为名，实欲分路征卓，而后拔天子还洛阳。卓疑而留之，允乃引内瑞为仆射，瓒为尚书。</p>
              <p>　　二年，卓还长安，录入关之功，封允为温侯，食邑五千户。固让不受。士孙瑞说允曰：&quot;夫执谦守约，存乎其时。公与董太师并位俱封，而独崇高节，岂和光之道邪？&quot;[一]允纳其言，乃受二千户。</p>
              <p>　　注[一]老子曰：&quot;和其光，同其尘。&quot;</p>
              <p>　　三年春，连雨六十余日，允与士孙瑞、杨瓒登台请霁，复结前谋。[一]瑞曰：&quot;自岁末以来，太阳不照，霖雨积时，月犯执法，[二]彗孛仍见，昼阴夜阳，雾气交侵，此期应促尽，内发者胜。几不可后，公其图之。&quot;允然其言，乃潜结卓将吕布，使为内应。会卓入贺，吕布因刺杀之。语在卓传。[三]</p>
              <p>　　注[一]说文曰：&quot;霁，雨止也。&quot;郭璞曰：&quot;南阳人呼雨止曰霁。&quot;</p>
              <p>　　注[二]执法，星名。史记曰&quot;太微南四星曰执法&quot;也。</p>
              <p>　　注[三]帝时疾愈，故入贺也。</p>
              <p>　　允初议赦卓部曲，吕布亦数劝之。既而疑曰：&quot;此辈无罪，从其主耳。今若名为恶逆而特赦之，适足使其自疑，非所以安之之道也。&quot;吕布又欲以卓财物班赐公卿、将校，允又不从。而素轻布，以□客遇之。布亦负其功劳，多自夸伐，既失意望，渐不相平。</p>
              <p>　　允性刚棱疾恶，[一]初惧董卓豺狼，故折节图之。卓既歼灭，自谓无复患难，及在际会，每乏温润之色，杖正持重，不循权宜之计，是以髃下不甚附之。</p>
              <p>　　注[一]棱，威棱也，力登反。</p>
              <p>　　董卓将校及在位者多凉州人，允议罢其军。或说允曰：&quot;凉州人素惮袁氏而畏关东。今若一旦解兵*(关东)*，则必人人自危。可以皇甫义真为将军，就领其觽，因使留陕以安抚之，而徐与关东通谋，以观其变。&quot;允曰：&quot;不然。关东举义兵者，皆吾徒耳。今若距险屯陕，虽安凉州，而疑关东之心，甚不可也。&quot;时百姓讹言，当悉诛凉州人，遂转相恐动。其在关中者，皆拥兵自守。更相谓曰：&quot;丁彦思、蔡伯喈但以董公亲厚，并尚从坐。今既不赦我曹，而欲解兵，今日解兵，明日当复为鱼肉矣。&quot;卓部曲将李傕、郭汜等先将兵在关东，因不自安，遂合谋为乱，攻围长安。城陷，吕布奔走。布驻马青琐门外，[一]招允曰：&quot;公可以去乎？&quot;允曰：&quot;若蒙社稷之灵，上安国家，吾之愿也。如其不获，则奉身以死之。朝廷幼少，恃我而已，[二]临难苟免，吾不忍也。努力谢关东诸公，勤以国家为念。&quot;</p>
              <p>　　注[一]前书音义曰：&quot;以青画户边镂中，天子制也。&quot;</p>
              <p>　　注[一]朝廷谓天子也。</p>
              <p>　　初，允以同郡宋翼为左冯翊，王宏为右扶风。是时三辅民庶炽盛，兵谷富实，李傕等欲即杀允，惧二郡为患，乃先征翼、宏。宏遣使谓翼曰：&quot;郭汜、李傕以我二人在外，故未危王公。今日就征，明日俱族。计将安出？&quot;翼曰：&quot;虽祸福难量，然王命所不得避也。&quot;宏曰：&quot;义兵鼎沸，在于董卓，况其党与乎！若举兵共讨君侧恶人，山东必应之，此转福为福之计也。&quot;翼不从。宏不能独立，遂俱就征，下廷尉。傕乃收允及翼、宏，并杀之。</p>
              <p>　　允时年五十六。长子侍中盖、次子景、定及宗族十余人皆见诛害，唯兄子晨、陵得脱归乡里。天子感恸，百姓丧气，莫敢收允尸者，唯故吏平陵令赵戬□官营丧。[一]</p>
              <p>　　注[一]戬音翦。</p>
              <p>　　王宏字长文，少有气力，不拘细行。初为弘农太守，考案郡中有事宦官买爵位者，虽位至二千石，皆掠考收捕，遂杀数十人，威动邻界。素与司隶校尉胡种有隙，及宏下狱，种遂迫促杀之。宏临命诟[一]曰：&quot;宋翼竖儒，不足议大计。</p>
              <p>　　[二]胡种乐人之祸，祸将及之。&quot;种后眠辄见宏以杖击之，因发病，数日死。</p>
              <p>　　注[一]诟，骂也，音火豆反。</p>
              <p>　　注[二]竖者，言贱劣如僮竖。</p>
              <p>　　后迁都于许，帝思允忠节，使改殡葬之，遣虎贲中郎将奉策吊祭，赐东园秘器，赠以本官印绶，送还本郡。封其孙黑为安乐亭侯，食邑三百户。</p>
              <p>　　士孙瑞字君策，扶风人，颇有才谋。瑞以允自专讨董卓之劳，故归功不侯，所以获免于难。后为国三老、光禄大夫。每三公缺，杨彪、皇甫嵩皆让位于瑞。</p>
              <p>　　兴平二年，从驾东归，为乱兵所杀。</p>
              <p>　　赵戬字叔茂，长陵人，性质正多谋。初平中，为尚书，典选举。董卓数欲有所私授，戬辄坚拒不听，言色强厉。卓怒，召将杀之，觽人悚栗，而戬辞貌自若。</p>
              <p>　　卓悔，谢释之。长安之乱，容于荆州，刘表厚礼焉。及曹操平荆州，乃辟之，执戬手曰：&quot;恨相见晚。&quot;卒相国钟繇长史。[一]</p>
              <p>　　注[一]钟繇字符常，魏太祖时为相国。</p>
              <p>　　论曰：士虽以正立，亦以谋济。若王允之推董卓而引其权，伺其闲而敝其罪，当此之时，天子悬解矣。[一]而终不以猜忤为衅者，知者本于忠义之诚也。故推卓不为失正，分权不为苟冒，伺闲不为狙诈。及其谋济意从，则归成于正也。</p>
              <p>　　注[一]庄子曰：&quot;斯所谓帝之悬解。&quot;悬解喻安泰也。</p>
              <p>　　赞曰：陈蕃芜室，志清天纲。人谋虽缉，幽运未当。[一]言观殄瘁，曷非云亡？</p>
              <p>　　[二]子师图难，晦心倾节。[三]功全元丑，身残余孽。时有隆夷，事亦工拙。[四]</p>
              <p>　　注[一]缉，合也。易下系曰：&quot;人谋鬼谋。&quot;言蕃设谋虽合，而冥运未符也。</p>
              <p>　　注[二]殄，尽也。瘁，病也。言国将殄瘁，岂不由贤人云亡乎？诗大雅曰&quot;人之云亡，邦国殄瘁&quot;也。</p>
              <p>　　注[三]谓矫性屈意于董卓。</p>
              <p>　　注[四]诛卓为工，被杀为拙也。</p>
              <p>　　校勘记</p>
              <p>　　二一六０页七行埏隧今人墓道也按：汲本&quot;人&quot;作&quot;入&quot;。</p>
              <p>　　二一六０页一一行稍迁拜尚书按：校补谓案文&quot;拜&quot;上当有&quot;召&quot;字。</p>
              <p>　　二一六一页六行当伏*[重]*诛据汲本、殿本补。</p>
              <p>　　二一六二页一行而令天下之论按：刊误谓案文&quot;令&quot;当作&quot;今&quot;。</p>
              <p>　　二一六二页九行车驾幸广*(城)**[成]*校猎按：集解引钱大昕说，谓&quot;城&quot;当作&quot;成&quot;，马融上广成颂，即此。</p>
              <p>　　今据改。注同。</p>
              <p>　　二一六二页一０行无教逸游按：&quot;教&quot;原斗&quot;放&quot;，径据汲本、殿本改正。</p>
              <p>　　二一六二页一二行有三空之□哉按：校补引柳从辰说，谓御览四五二引本书，&quot;□&quot;作&quot;危&quot;。</p>
              <p>　　二一六二页一三行又*(前)*秋*[前]*多雨据殿本改。</p>
              <p>　　二一六三页一０行文武兼姿按：刊误谓姿是姿貌，此当作&quot;资&quot;。</p>
              <p>　　二一六三页一五行时小黄门赵津按：钱大昕谓据王允传称&quot;小黄门晋阳赵津&quot;，此传&quot;小黄门&quot;下无&quot;晋阳&quot;字，则&quot;二郡&quot;文不可通矣。</p>
              <p>　　二一六三页一五行南阳大猾张*(汜)**[泛]*据汲本、殿本改。下同。按：岑晊传作&quot;张泛&quot;，泛与泛同。</p>
              <p>　　二一六四页一行而并竟考杀之按：刊误谓案汉、魏鞠狱皆云&quot;考竟&quot;，此误倒。</p>
              <p>　　二一六四页三行蕃与司徒刘矩集解引惠栋说，谓考异云时胡广为司徒，非矩也，栋案刘恺传，考异非也。今按：刘矩未尝为司徒，考异说是。刘恺传亦误，参阅刘恺传校记。</p>
              <p>　　二一六四页一一行营惑圣听按：何焯校本改&quot;营&quot;为&quot;荧&quot;。</p>
              <p>　　二一六五页四行长*(吏)**[史]*已下多至抵罪刊误谓案文&quot;吏&quot;当作&quot;史&quot;，太尉府有长史，故因蕃见谴也。今据改。</p>
              <p>　　二一六五页五行□字幼平陕人按：&quot;陕&quot;原斗&quot;陜&quot;，径据汲本改正。</p>
              <p>　　二一六七页一一行说菀曰汲本、殿本&quot;菀&quot;作&quot;苑&quot;。按：苑菀通。</p>
              <p>　　二一六八页七行不能相持殿本&quot;持&quot;作&quot;治&quot;。按：&quot;治&quot;作&quot;持&quot;，避唐讳改。</p>
              <p>　　二一六八页七行为立王者以统理之*(故)*也据殿本删，与前书谷永传合。</p>
              <p>　　二一六八页八行法度尚存按：汲本、殿本&quot;存&quot;作&quot;在&quot;。</p>
              <p>　　二一六八页一五行使皇天震怒按：&quot;震&quot;原斗&quot;振&quot;，径据汲本、殿本改正。</p>
              <p>　　二一七一页七行并连匡兄中常侍车骑将军超按：校补谓宦者传又谓匡为超弟之子。</p>
              <p>　　二一七一页一一行而人伦莫相恤也按：李慈铭谓治要&quot;莫&quot;下有&quot;能&quot;字，当据增。</p>
              <p>　　二一七一页一一行及遭际会按：李慈铭谓治要&quot;遭&quot;下有&quot;值&quot;字，当据增。</p>
              <p>　　二一七二页一０行复还仕郡人有路佛者按：张森楷谓&quot;郡&quot;下当更有一&quot;郡&quot;字。</p>
              <p>　　二一七二页一三行上除禁党按：李慈铭谓&quot;禁党&quot;当作&quot;党禁&quot;。</p>
              <p>　　二一七三页二行而让怀协忿怨汲本、殿本&quot;协&quot;作&quot;挟&quot;。按：协挟古字通，党锢传&quot;怀经协术&quot;，黄琼传&quot;黄门协邪&quot;，皆借&quot;协&quot;为&quot;挟&quot;也。</p>
              <p>　　二一七三页三行明年遂传下狱按：校补引柳从辰说，谓&quot;明年&quot;二字衍，盖黄巾起事及允之讨击黄巾别帅，发张让之奸，皆中平元年二三月事，下狱会赦，还复剌史，旬日闲复以它罪被补，仍不出元年三月也。</p>
              <p>　　二一七三页九行太尉袁隗司徒杨赐通鉴考异谓隗、赐时皆不为此官，恐误。按：</p>
              <p>　　通鉴系此事于中平元年冬十二月，故考异云然。柳从辰谓隗、赐之与何进共上疏请，乃在元年二三月闲，其时袁隗为司徒，杨赐为太尉，不过官名互误耳。</p>
              <p>　　二一七六页八行今若一旦解兵*(关东)*刊误谓案文多&quot;关东&quot;二字。今据删。</p>
              <p>　　按：集解引王补说，谓通鉴作&quot;解兵开关&quot;。</p>
              <p>　　二一七六页一一行丁彦思蔡伯喈但以董公亲厚并尚从坐按：集解引洪亮吉说，谓丁彦思不知何人，陈、范二史于卓传俱不载，裴松之注极详，亦不及此。又引王补说，谓通鉴无&quot;丁彦思&quot;三字。</p>
              <p>　　二一七八页三行封其孙黑为安乐亭侯按：校补引柳从辰说，谓袁纪&quot;黑&quot;作&quot;异&quot;。</p>
              <p>　　二一七八页四行士孙瑞字君策按：集解引惠栋说，谓&quot;策&quot;一作&quot;荣&quot;，见三辅决录。</p>
            </td>
          </tr>
        </table>
        <p>&nbsp;</p><table width="460" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='71.htm'>上一页 </a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='73.htm'>下一页 </a></div>
                  </td>
                </tr>
              </table>
              <p align=center>作者：[南朝宋]范晔 
              <hr width=90%>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
        
      </td>
      <td valign="top" width="19"><img src="rightbg.gif" width="19" height="400"><img src="right.gif" width="19" height="146"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="66" height="21"><img src="bottom1.gif" width="66" height="21"></td>
      <td background="bottombg.gif" width="500"></td>
      <td width="210"></td>
    </tr>
  </table>
</div>
</body>
</html>
