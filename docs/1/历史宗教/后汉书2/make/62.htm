<html>
<head>
<title>后汉书卷五十八　虞傅盖臧列传　第四十八</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0">
    <tr>
      <td width="239" height="24"><img src="up1.gif" width="239" height="24"></td>
      <td width="537" background="up1bg.gif"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="167" height="49"><img src="up2left.gif" width="167" height="49"></td>
      <td valign="bottom"><img src="bg.gif" width="50" height="20"><a href="content.htm"><img src="top.gif" width="46" height="15" border="0"></a><img src="bg.gif" width="40" height="7"><a href="61.htm"><img src="last.gif" width="46" height="15" border="0"></a><img src="bg.gif" width="40" height="30"><a href="63.htm"><img src="next.gif" width="46" height="15" border="0"></a></td>
      <td width="19" background="rightbg.gif">&nbsp;</td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td valign="top" width="66" background="leftbg.gif"><img src="up3.gif" width="66" height="580"></td>
      <td valign="top" align="center"> 
        <table width="520" cellspacing="0" cellpadding="0" align="center" border="0">
          <tr> 
            <td> 
              <p align="center">&nbsp;</p>
              <p align="center" class="h">后汉书卷五十八　虞傅盖臧列传　第四十八</p>
            </td>
          </tr>
        </table>
        <br>
        <table width="520" border="0" cellspacing="0" cellpadding="0" align="center">
          <tr> 
            <td>　　虞诩字升卿，陈国武平人也。[一]祖父经，为郡县狱吏，案法平允，务存宽恕，每冬月上其状，恒流涕随之。尝称曰：&quot;东海于公高为里门，而其子定国卒至丞相。[二]吾决狱六十年矣，虽不及于公，其庶几乎！子孙何必不为九卿邪？&quot;
              <p>　　故字诩曰升卿。</p>
              <p>　　注[一]武平故城在今亳州鹿邑县东北。郦元水经注云武平城西南七里有汉尚书令虞诩碑，题云&quot;君讳诩，字定安，虞仲之后&quot;。定安盖诩之别字也。</p>
              <p>　　注[二]前书，于定国字曼倩，东海人。其父于公为县狱吏、郡决曹，所决皆不恨，为之生立祠。其门闾坏，父老方共修之，于公曰：&quot;少高大闾门，令容驷马高盖车。我决狱多阴德，未尝有所冤，子孙必有兴者。&quot;至定国为丞相，孙永为御史大夫也。</p>
              <p>　　诩年十二，能通尚书。早孤，孝养祖母。县举顺孙，国相奇之，欲以为吏。诩辞曰：&quot;祖母九十，非诩不养。&quot;相乃止。后祖母终，服阕，辟太尉李修府，拜郎中。[一]</p>
              <p>　　注[一]汉官仪曰：&quot;修字伯游，襄城人也。&quot;</p>
              <p>　　永初四年，羌胡反乱，残破并、凉，大将军邓骘以军役方费，事不相赡，欲□凉州，并力北边，乃会公卿集议。骘曰：&quot;譬若衣败，坏一以相补，犹有所完。</p>
              <p>　　若不如此，将两无所保。&quot;议者咸同。诩闻之，乃说李修曰：&quot;窃闻公卿定策当□凉州，求之愚心，未见其便。先帝开拓土字，劬劳后定，而今惮小费，举而□之。凉州既□，即以三辅为塞；三辅为塞，则园陵单外。此不可之甚者也。</p>
              <p>　　喭曰：'关西出将，关东出相。'[一]观其习兵壮勇，实过余州。今羌胡所以不敢入据三辅，为心腹之害者，以凉州在后故也。其土人所以推锋执锐，无反顾之心者，为臣属于汉故也。若□其境域，徙其人庶，安土重迁，必生异志。如使豪雄相聚，席卷而东，[二]虽贲、育为卒，太公为将，犹恐不足当御。议者喻以补衣犹有所完，诩恐其疽食侵淫而无限极。□之非计。&quot;[三]修曰：&quot;吾意不及此。微子之言，几败国事。然则计当安出？&quot;诩曰：&quot;今凉土扰动，人情不安，窃忧卒然有非常之变。诚宜令四府九卿，[四]各辟彼州数人，其牧守令长子弟皆除为□官，[五]外以劝厉，荅其功勤，内以拘致；防其邪计。&quot;修善其言，更集四府，皆从诩议。于是辟西州豪桀为掾属，拜牧守长吏子弟为郎，以安慰之。</p>
              <p>　　注[一]说文曰：&quot;喭，传言也。&quot;前书曰：&quot;秦、汉以来，山东出相，山西出将。&quot;</p>
              <p>　　秦时郿白起，频阳王翦；汉兴，义渠公孙贺、傅介子，成纪李广、李蔡，上邽赵充国，狄道辛武贤：皆名将也。丞相，则萧、曹、魏、丙、韦、平、孔、翟之类也。</p>
              <p>　　注[二]席卷言无余也。前书曰&quot;云彻席卷，后无余醔&quot;也。</p>
              <p>　　注[三]疽，痈疮也。</p>
              <p>　　注[四]四府谓太傅、太尉、司徒、司空之府也。九卿谓太常、光禄、卫尉、廷尉、太仆、大鸿胪、宗正、大司农、少府等也。</p>
              <p>　　注[五]□，散也，音人勇反。</p>
              <p>　　邓骘兄弟以诩异其议，因此不平，欲以吏法中伤诩。后朝歌贼宁季等数千人攻杀长吏，屯聚连年，州郡不能禁，乃以诩为朝歌长。故旧皆吊诩曰：&quot;得朝歌何衰！&quot;诩笑曰：&quot;志不求易，事不避难，臣之职也。不遇盘根错节，何以别利器乎？&quot;始到，谒河内大守马棱。[一]棱勉之曰：&quot;君儒者，当谋谟庙堂，反在朝歌邪？&quot;诩曰：&quot;初除之日，士大夫皆见吊勉。以诩诪之，知其无能为也。[二]</p>
              <p>　　朝歌者，韩、魏之郊，[三]背太行，临黄河，去敖仓百里，[四]而青、冀之人流亡万数。贼不知开仓招觽，劫库兵，守城嚱，断天下右臂，[五]此不足忧也。</p>
              <p>　　今其觽新盛，难与争锋。兵不猒权，愿宽假辔策，勿令有所拘阂而已。&quot;[六]</p>
              <p>　　及到官，设令三科以募求壮士，自掾史以下各举所知，其攻劫者为上，伤人偷盗者次之，带丧服而不事家业为下。收得百余人，诩为飨会，悉贳其罪，使入贼中，诱令劫掠，乃伏兵以待之，遂杀贼数百人。又潜遣贫人能缝者，佣作贼衣，以采綖缝其裾为帜，[七]有出巿里者，吏辄禽之。贼由是骇散，咸称神明。</p>
              <p>　　迁怀令。</p>
              <p>　　注[一]棱字伯威，援族孙也。</p>
              <p>　　注[二]诪当作&quot;筹&quot;也。</p>
              <p>　　注[三]韩界上党，魏界河内，相接犬牙，故云郊也。</p>
              <p>　　注[四]敖仓在荥阳，解具安纪也。</p>
              <p>　　注[五]右臂，喻要便也。</p>
              <p>　　注[六]阂与&quot;碍&quot;同。</p>
              <p>　　注[七]帜，记也。续汉书曰&quot;以绛缕缝其裾&quot;也。</p>
              <p>　　后羌寇武都，邓太后以诩有将帅之略，迁武都太守，引见嘉德殿，厚加赏赐。</p>
              <p>　　羌乃率觽数千，遮诩于陈食、崤谷，诩即停军不进，而宣言上书请兵，须到当发。羌闻之，乃分钞傍县，诩因其兵散，日夜进道，兼行百余里。令吏士各作两醦，日增倍之，羌不敢逼。或问曰：&quot;孙膑减醦而君增之。[一]兵法日行不过三十里，以戒不虞，[二]而今日且二百里。何也？&quot;诩曰：&quot;虏觽多，吾兵少。</p>
              <p>　　徐行则易为所及，速进则彼所不测。虏见吾醦日增，必谓郡兵来迎。觽多行速，必惮追我。孙膑见弱，吾今示强，埶有不同故也。&quot;</p>
              <p>　　注[一]孙膑为齐军将，与魏庞涓战，使齐军入魏地，为十万醦，明日为五万醦，明日为三万醦。庞涓行三日，大喜曰：&quot;我固知齐卒怯。入吾地三日，士卒亡过半矣。&quot;事见史记。</p>
              <p>　　注[二]前书王吉上疏曰：&quot;古者师行三十里，吉行五十里。&quot;</p>
              <p>　　既到郡，兵不满三千，而羌觽万余，攻围赤亭数十日。[一]诩乃令军中，使强弩勿发，而潜发小弩。羌以为矢力弱，不能至，并兵急攻。诩于是使二十强弩共射一人，发无不中，羌大震，退。诩因出城奋击，多所伤杀。明日悉陈其兵觽，令从东郭门出，北[二]郭门入，贸易衣服，回转数周。羌不知其数，更相恐动。诩计贼当退，乃潜遣五百余人于浅水设伏，候其走路。虏果大奔，因掩击，大破之，斩获甚觽，贼由是败散，南入益州。诩乃占相地埶，筑营壁百八十所，招还流亡，假赈贫人，郡遂以安。</p>
              <p>　　注[一]赤亭故城在今渭州襄武县东南，有赤亭水也。</p>
              <p>　　注[二]一作&quot;西&quot;。</p>
              <p>　　先是运道艰险，舟车不通，驴马负载，僦五致一。[一]诩乃自将吏士，案行川谷，自沮至下辩[二]数十里中，皆烧石翦木，开漕船道，[三]以人僦直雇借佣者，于是水运通利，岁省四千余万。诩始到郡，户裁盈万。及绥聚荒余，招还流散，二三年闲，遂增至四万余户。盐米丰贱，十倍于前。[四]坐法免。</p>
              <p>　　注[一]广雅曰：&quot;僦，赁也。&quot;音子救反。僦五致一谓用五石赁而致一石也。</p>
              <p>　　注[二]沮及下辩并县名。沮，今兴州顺政县也。下辩，今成州同谷县也。沮音七余反。</p>
              <p>　　注[三]续汉书曰&quot;下辩东三十余里有峡，中当泉水，生大石，障塞水流，每至春夏，辄溢没秋稼，坏败营郭。诩乃使人烧石，以水灌之，石皆坼裂，因镌去石，遂无泛溺之患&quot;也。</p>
              <p>　　注[四]续汉书曰：&quot;诩始到，谷石千，盐石八千，见户万三千。视事三岁，米石八十，盐石四百，流人还归，郡户数万，人足家给，一郡无事&quot;。</p>
              <p>　　永建元年，代陈禅为司隶校尉。数月闲，奏太傅冯石、太尉刘熹、中常侍程璜、陈秉、孟生、李闰等，百官侧目，号为苛刻。三公劾奏诩盛夏多拘系无辜，为吏人患。诩上书自讼曰：&quot;法禁者俗之堤防，刑罚者人之衔辔。[一]今州曰任郡，郡曰任县，更相委远，百姓怨穷，以苟容为贤，尽节为愚。臣所发举，臧罪非一，二府恐为臣所奏，遂加诬罪。臣将从史鱼死，即以尸谏耳。&quot;[二]顺帝省其章，乃为免司空陶敦。[三]</p>
              <p>　　注[一]礼记曰：&quot;夫礼，禁乱之所由生，犹坊止水之所自来也。故以旧防为无用坏之者，必有水败。&quot;尸子曰：&quot;刑罚者，人之鞭策也。&quot;</p>
              <p>　　注[二]韩诗外传曰&quot;昔者卫大夫史鱼病且死，谓其子曰：'我数言蘧伯玉之贤而不能进，弥子瑕不肖不能退。为人臣生不能进贤而退不肖，死不当理丧正堂，殡我于室足矣。'卫君问其故，子以父言闻，君乃立召蘧伯玉而贵之，弥子瑕而退之，徙殡于正堂，成礼而后去&quot;也。</p>
              <p>　　注[三]汉官仪曰：&quot;敦字文理，京*(兆)**[县]*人也。&quot;</p>
              <p>　　时中常侍张防特用权埶，每请托受取，诩辄案之，而屡寑不报。诩不胜其愤，乃自系廷尉，奏言曰：&quot;昔孝安皇帝任用樊丰，遂交乱嫡统，几亡社稷。今者张防复弄威柄，国家之祸将重至矣。臣不忍与防同朝，谨自系以闻，无令臣袭杨震之迹。&quot;[一]书奏，防流涕诉帝，诩坐论输左校。防必欲害之，二日之中，传考四狱。狱吏劝诩自引，诩曰：&quot;宁伏欧刀以示远近。&quot;[二]宦者孙程、张贤等知诩以忠获罪，乃相率奏乞见。程曰：&quot;陛下始与臣等造事之时，[三]常疾奸臣，知其倾国。今者即位而复自为，何以非先帝乎？司隶校尉虞诩为陛下尽忠，而更被拘系；常侍张防臧罪明正，反构忠良。今客星守羽林，其占宫中有奸臣。[四]宜急收防送狱，以塞天变。下诏出诩，还假印绶。&quot;时防立在帝后，程乃叱防曰：&quot;奸臣张防，何不下殿！&quot;防不得已，趋就东箱。[五]程曰：&quot;陛下急收防，无令从阿母求请。&quot;</p>
              <p>　　[六]帝问诸尚书，尚书贾朗素与防善，证诩之罪。帝疑焉，谓程曰：&quot;且出，吾方思之。&quot;于是诩子顗与门生百余人，举幡候中常侍高梵车，叩头流血，诉言枉状。梵乃入言之，防坐徙边，贾朗等六人或死或黜，即日赦出诩。程复上书陈诩有大功，语甚切激。帝感悟，复征拜议郎。数日，迁尚书仆射。</p>
              <p>　　注[一]震为樊丰所谮而死。</p>
              <p>　　注[二]欧刀，刑人之刀也。</p>
              <p>　　注[三]谓顺帝为太子，被江京等废为济阴王，程等谋立之时也。</p>
              <p>　　注[四]史记天官书曰&quot;虚、危南有觽星，曰羽林&quot;也。</p>
              <p>　　注[五]埤苍云：&quot;箱，序也。&quot;字或作&quot;厢&quot;。</p>
              <p>　　注[六]阿母，宋娥也。</p>
              <p>　　是时长吏、二千石听百姓鼟罚者输赎，号为&quot;义钱&quot;，托为贫人储，而守令因以聚敛。诩上疏曰：&quot;元年以来，贫百姓章言长吏受取百万以上者，匈匈不绝，鼟罚吏人至数千万，而三公、刺史少所举奏。寻永平、章和中，州郡以走卒钱给贷贫人，[一]司空劾案，州及郡县皆坐免黜。今宜遵前典，蠲除权制。&quot;于是诏书下诩章，切责州郡。鼟罚输赎自此而止。</p>
              <p>　　注[一]走卒，伍伯之类也。续汉志曰：&quot;伍伯，公八人，中二千石六人，千石、六百石皆四人，自*[四]*百石以下至二百石皆二人。黄绶。武官伍伯，文官辟车。铃下、侍阁、门兰、部署、街*[里]*走卒，皆有程品，多少随所典领，率皆赤帻缝□。&quot;即今行鞭杖者也。此言钱者，令其出资钱，不役其身也。</p>
              <p>　　先是宁阳主簿诣阙，诉其县令之枉，[一]积六七岁不省。主簿乃上书曰：&quot;臣为陛下子，陛下为臣父。臣章百上，终不见省，臣岂可北诣单于以告怨乎？&quot;帝大怒，持章示尚书，尚书遂劾以大逆。诩驳之曰：&quot;主簿所讼，乃君父之怨；百上不达，是有司之过。愚惷之人，不足多诛。&quot;帝纳诩言，笞之而已。诩因谓诸尚书曰：&quot;小人有怨，不远千里，断发刻肌，诣阙告诉，而不为理，岂臣下之义？君与浊长吏何亲，而与怨人何仇乎？&quot;闻者皆臱。诩又上言：&quot;台郎显职，仕之通阶。今或一郡七八，或一州无人。宜令均平，以厌天下之望。&quot;及诸奏议，多见从用。</p>
              <p>　　注[一]宁阳，县，属东平国，故城在今兖州龚丘县南也。</p>
              <p>　　诩好刺举，无所回容，[一]数以此忤权戚，遂九见谴考，三遭刑罚，而刚正之性，终老不屈。永和初，迁尚书令，以公事去官。朝廷思其忠，复征之，会卒。</p>
              <p>　　临终，谓其子恭曰：&quot;吾事君直道，行己无愧，所悔者为朝歌长时杀贼数百人，其中何能不有冤者。自此二十余年，家门不增一口，斯获罪于天也。&quot;</p>
              <p>　　注[一]回，曲也。</p>
              <p>　　恭有俊才，官至上党太守。</p>
              <p>　　傅燮字南容，北地灵州人也。[一]本字幼起，慕南容三复白珪，乃易字焉。[二]</p>
              <p>　　身长八尺，有威容。少师事太尉刘宽。再举孝廉。闻所举郡将丧，乃□官行服。</p>
              <p>　　后为护军司马，与左中郎*[将]*皇甫嵩俱讨贼张角。</p>
              <p>　　注[一]灵州，县也。</p>
              <p>　　注[二]家语子贡对卫文子曰：&quot;一日三复白珪之玷，是南宫绦之行也。&quot;王肃注云：&quot;玷，缺也。诗云：'白珪之玷，尚可磨也。斯言之玷，不可为也。'一日三复，慎之至也。&quot;</p>
              <p>　　燮素疾中官，既行，因上疏曰：&quot;臣闻天下之祸，不由于外，皆兴于内。是故虞舜升朝，先除四凶，然后用十六相。[一]明恶人不去，则善人无由进也。今张角起于赵、魏，黄巾乱于六州。[二]此皆衅发萧墙，而祸延四海者也。臣受戎任，奉辞伐罪，始到颍川，战无不□。黄巾虽盛，不足为庙堂忧也。臣之所惧，在于治水不自其源，末流弥增其广耳。陛下仁德宽容，多所不忍，故阉竖弄权，忠臣不进。诚使张角枭夷，黄巾变服，臣之所忧，甫益深耳。[三]何者？夫邪正之人不宜共国，亦犹冰炭不可同器。[四]彼知正人之功显，而危亡之兆见，皆将巧辞饰说，共长虚伪。夫孝子疑于屡至，[五]巿虎成于三夫。[六]若不详察真伪，忠臣将复有杜邮之戮矣。[七]陛下宜思虞舜四罪之举，速行谗佞放殛之诛，[八]则善人思进，奸凶自息。臣闻忠臣之事君，犹孝子之事父也。子之事父，焉得不尽其情？使臣身备鈇钺之戮，陛下少用其言，国之福也。&quot;书奏，宦者赵忠见而忿恶。及破张角，燮功多当封，忠诉谮之，[九]灵帝犹识燮言，[一０]得不加罪，竟亦不封，以为安定都尉。以疾免。</p>
              <p>　　注[一]左传曰，昔高阳氏有才子八人，苍舒、隤摎、捣戭、大临、尨降、庭坚、仲容、叔达，谓之八恺。高辛氏有才子八人，伯奋、仲堪、叔献、季仲、伯虎、仲熊、叔豹、季狸，谓之八元也。</p>
              <p>　　注[二]皇甫嵩传曰：&quot;连结郡国，自青、徐、幽、冀、荆、杨、兖、豫八州之人，莫不毕应。&quot;此云&quot;六州&quot;，盖初起时也。</p>
              <p>　　注[三]甫，始也。</p>
              <p>　　注[四]韩子曰&quot;冰炭不同器而久，寒暑不同时而至&quot;也。</p>
              <p>　　注[五]甘茂对秦武王曰：&quot;昔曾参之居费，鲁人有与曾参同姓名者杀人，人告其母曰'曾参杀人'，其母织自若也。又告之，其母自若也。又告之，其母投杼下机，踰墙而走。夫以曾参之贤与其母之信也，三人疑之，其母惧焉。&quot;见史记也。</p>
              <p>　　注[六]解见马援传。</p>
              <p>　　注[七]白起与应侯有隙，构之秦昭王，免起为士伍，迁之阴密。行出咸阳西门十里，至杜邮，使赐□自裁。见史记。案杜邮，今咸阳城是其地。郦元注水经云渭水北有杜邮亭也。</p>
              <p>　　注[八]殛音纪力反。殛亦诛也。</p>
              <p>　　注[九]续汉书曰：&quot;燮军斩贼三帅卜巳、张伯、梁仲宁等，功高为封首。&quot;</p>
              <p>　　注[一０]识，记也，音志。</p>
              <p>　　后拜议郎。会西羌反，边章、韩遂作乱陇右，征发天下，役赋无已。司徒崔烈以为宜□凉州。诏会公卿百官，烈坚执先议。燮厉言曰：&quot;斩司徒，天下乃安。&quot;</p>
              <p>　　尚书郎杨赞奏燮廷辱大臣。帝以问燮。燮对曰：&quot;昔冒顿至逆也，樊哙为上将，愿得十万觽横行匈奴中，愤激思奋，未失人臣之节，顾计当从与不耳，季布犹曰'哙可斩也'。[一]今凉州天下要嚰，国家藩卫。高祖初兴，使郦商别定陇右；</p>
              <p>　　[二]世宗拓境，列置四郡，议者以为断匈奴右臂。[三]</p>
              <p>　　今牧御失和，使一州叛逆，海内为之骚动，陛下卧不安寝。烈为宰相，不念为国思所以弭之之策，乃欲割□一方万里之土，臣窃惑之。若使左衽之虏得居此地，[四]士劲甲坚，因以为乱，此天下之至虑，社稷之深忧也。若烈不知之，是极蔽也；知而故言，是不忠也。&quot;帝从燮议。由是朝廷重其方格，[五]每公卿有缺，为觽议所归。</p>
              <p>　　注[一]冒顿，匈奴单于名也。前书曰，季布为中郎将，单于为书嫚吕太后，吕太后怒，召诸将议之。将军樊哙曰：&quot;愿得十万觽，横行匈奴中。&quot;诸将皆阿太后，以哙言为然。布曰：&quot;樊哙可斩也！夫以高帝兵三十万困于平城，哙时亦在其中。今柰何以十万觽横行匈奴中！&quot;</p>
              <p>　　注[二]前书，汉王赐郦商爵信成君，以将军为陇西都尉，别定北地。</p>
              <p>　　注[三]前书，武帝分武威、酒泉，置张掖、敦煌，谓之四郡。刘歆等议曰：&quot;孝武帝北攘匈奴，降昆邪十万之觽，置五属国，起朔方，以夺其肥饶之地。东伐朝鲜，起玄菟、乐浪，以断匈奴之左臂。西伐大宛，□*[三十]*六国，结乌孙，起敦煌、酒泉、张掖，以*(高)**[鬲]*婼羌，裂匈奴之右臂。&quot;婼音而遮反。</p>
              <p>　　注[四]说文曰：&quot;衽，衣衿也。&quot;</p>
              <p>　　注[五]方，正也。格犹标准也。</p>
              <p>　　顷之，赵忠为车骑将军，诏忠论讨黄巾之功，执金吾甄举等谓忠曰：&quot;傅南容前在东军，有功不侯，故天下失望。今将军亲当重任，宜进贤理屈，以副觽心。&quot;</p>
              <p>　　忠纳其言，遣弟城门校尉延致殷勤。延谓燮曰：&quot;南容少荅我常侍，万户侯不足得也。&quot;燮正色拒之曰：&quot;遇与不遇，命也；有功不论，时也。傅燮岂求私赏哉！&quot;忠愈怀恨，然惮其名，不敢害。权贵亦多疾之，是以不得留，[一]出为汉阳太守。</p>
              <p>　　注[一]一作&quot;封&quot;。</p>
              <p>　　初，郡将范津明知人，举燮孝廉。及津为汉阳，与燮交代，合符而去，乡邦荣之。津字文渊，南阳人。燮善恤人，叛羌怀其恩化，并来降附，乃广开屯田，列置四十余营。</p>
              <p>　　时刺史耿鄙委任治中程球，球为通奸利，士人怨之。[一]中平四年，鄙率六郡兵讨金城贼王国、韩遂等。燮知鄙失觽，必败，谏曰：&quot;使君统政日浅，人未知教。孔子曰：'不教人战，是谓□之。'今率不习之人，越大陇之阻，将十举十危，而贼闻大军将至，必万人一心。边兵多勇，其锋难当，而新合之觽，上下未和，万一内变，虽悔无及。不若息军养德，明赏必罚。贼得宽挺，[二]必谓我怯，髃恶争埶，其离可必。然后率已教之人，讨已离之贼，其功可坐而待也。</p>
              <p>　　今不为万全之福，而就必危之祸，窃为使君不取。&quot;鄙不从。行至狄道，果有反者，先杀程球，次害鄙，贼遂进围汉阳。城中兵少彻尽，燮犹固守。</p>
              <p>　　注[一]汉官曰，司隶功曹从事，即持中也。</p>
              <p>　　注[二]挺，解也。</p>
              <p>　　时北*[地]*胡骑数千随贼攻郡，皆夙怀燮恩，共于城外叩头，求送燮归乡里。</p>
              <p>　　子干年十三，从在官舍。知燮性刚，有高义，恐不能屈志以免，进谏曰：&quot;国家昏乱，遂令大人不容于朝。今天下已叛，而兵不足自守，乡里羌胡[一]先被恩德，欲令□郡而归，愿必许之。徐至乡里，率厉义徒，见有道而辅之，以济天下。&quot;言未终，燮慨然而叹，呼干小字曰：&quot;别成，[二]汝知吾必死邪？盖'圣达节，次守节'。[三]且殷纣之暴，伯夷不食周粟而死，仲尼称其贤。[四]今朝廷不甚殷纣，吾德亦岂绝伯夷？世乱不能养浩然之志，[五]食禄又欲避其难乎？[六]吾行何之，必死于此。汝有才智，勉之勉之。主簿杨会，吾之程婴也。&quot;[七]干哽咽不能复言，左右皆泣下。王国使故酒泉太守黄衍说燮曰：&quot;成败之事，已可知矣。先起，上有霸王之业，下成伊吕之勋。天下非复汉有，府君宁有意为吾属师乎？&quot;[八]燮案□叱衍曰：&quot;若剖符之臣，反为贼说邪！&quot;遂麾左右进兵，临阵战殁。谥曰壮节侯。</p>
              <p>　　注[一]燮，北地人，故云乡里也。</p>
              <p>　　注[二]干集曰：&quot;干字彦林。&quot;</p>
              <p>　　注[三]左传曰，曹公子臧曰：&quot;前志有之，圣达节，次守节，下失节。&quot;</p>
              <p>　　注[四]史记曰，伯夷，孤竹君之子也。武王载文王木主伐纣。殷既平，伯夷耻之，义不食周粟，遂饿死。论语曰，子贡问曰：&quot;伯夷、叔齐何人也？&quot;孔子曰：</p>
              <p>　　&quot;古之贤人也。&quot;</p>
              <p>　　注[五]孟子曰：&quot;养吾浩然之气。&quot;赵岐注曰：&quot;浩然，天气也。&quot;</p>
              <p>　　注[六]左传曰，子路曰&quot;食焉不避其难&quot;也。</p>
              <p>　　注[七]程婴，解见冯衍传也。</p>
              <p>　　注[八]师即君也。尚书曰&quot;作之君，作之师&quot;也。</p>
              <p>　　干知名，位至扶风太守。</p>
              <p>　　盖勋字符固，敦煌广至人也。[一]家世二千石。[二]初举孝廉，为汉阳长史。</p>
              <p>　　时武威太守倚恃权埶，恣行贪横，从事武都苏正和案致其罪。凉州刺史梁鹄畏惧贵戚，欲杀正和以免其负，乃访之于勋。勋素与正和有仇，或劝勋可因此报隙。勋曰：&quot;不可。谋事杀良，非忠也；乘人之危，非仁也。&quot;乃谏鹄曰：&quot;夫绁食鹰鸢欲其鸷，[三]鸷而亨之，将何用哉？&quot;鹄从其言。正和喜于得免，而诣勋求谢。勋不见，曰：&quot;吾为梁使君谋，不为苏正和也。&quot;怨之如初。[四]</p>
              <p>　　注[一]广至，县名，故城在今瓜州常乐县东，今谓之县泉堡是也。</p>
              <p>　　注[二]续汉书曰：&quot;曾祖父进，汉阳太守。祖父彪，大司农。&quot;谢承书曰：&quot;父字思齐，官至安定属国都尉。&quot;</p>
              <p>　　注[三]绁，系也。广雅曰：&quot;鸷，执也。&quot;苍颉解诂曰：&quot;鸢，鸱也。&quot;食音嗣。</p>
              <p>　　注[四]续汉书，中平元年，黄巾贼起，故武威太守酒泉黄隽被征，失期。梁鹄欲奏诛隽，勋为言得免。隽以黄金二十斤谢勋，勋谓隽曰：&quot;吾以子罪在八议，故为子言。吾岂卖评哉！&quot;终辞不受。</p>
              <p>　　中平元年，北地羌胡与边章等寇乱陇右，刺史左昌因军兴断盗数千万。[一]勋固谏，昌怒，乃使勋别屯阿阳以拒贼锋，[二]欲因军事罪之，而勋数有战功。</p>
              <p>　　边章等遂攻金城，杀郡守陈懿，勋劝昌救之，不从。边章等进围昌于冀，昌惧而召勋。勋初与从事辛曾、孔常俱屯阿阳，及昌檄到，曾等疑不肯赴。勋怒曰：</p>
              <p>　　&quot;昔庄贾后期，穰苴奋□。[三]今之从事，岂重于古之监军哉！&quot;曾等惧而从之。勋即率兵救昌。到，乃诮让章等，责以背叛之罪。皆曰：&quot;左使君若早从君言，以兵临我，庶可自改。今罪已重，不得降也。&quot;乃解围而去。昌坐断盗征，以扶风宋枭代之。[四]枭患多寇叛，谓勋曰：&quot;凉州寡于学术，故屡致反暴。今欲多写孝经，令家家习之，庶或使人知义。&quot;勋谏曰：&quot;昔太公封齐，崔杼杀君；</p>
              <p>　　伯禽侯鲁，庆父篡位。[五]此二国岂乏学者？今不急静难之术，遽为非常之事，既足结怨一州，又当取笑朝廷，勋不知其可也。&quot;枭不从，遂奏行之。果被诏书诘责，坐以虚慢征。时叛羌围护羌校尉夏育于畜官，[六]勋与州郡合兵救育，至狐盘，为羌所破。勋收余觽百余人，为鱼丽之陈。[七]羌精骑夹攻之急，士卒多死。勋被三创，坚不动，乃指木表[八]曰：&quot;必尸我于此。&quot;句就种羌滇吾[九]素为勋所厚，乃以兵扞觽曰：&quot;盖长史贤人，汝曹杀之者为负天。&quot;勋仰骂曰：&quot;死反虏，汝何知？促来杀我！&quot;觽相视而惊。滇吾下马与勋，勋不肯上，遂为贼所执。羌戎服其义勇，不敢加害，送还汉阳。后刺史杨雍即表勋领汉阳太守。时人饥，相渔食，勋调谷禀之，[一０]先出家粮以率觽，存活者千余人。</p>
              <p>　　注[一]断谓割截。</p>
              <p>　　注[二]阿阳，县，属天水郡。</p>
              <p>　　注[三]齐景公时，燕、晋侵齐，景公以司马穰苴为将，扞之，仍令宠臣庄贾监军。与穰苴期旦日会，贾素骄贵，夕时至，穰苴召军正问曰：&quot;军法期而后者云何？&quot;对曰：&quot;当斩。&quot;遂斩贾以徇三军。</p>
              <p>　　注[四]续汉书&quot;枭&quot;字作&quot;泉&quot;也。</p>
              <p>　　注[五]崔杼，齐大夫。齐庄公先通其妻，杼杀之。庆父，鲁庄公弟。庄公子开立，是为愍公，庆父袭杀愍公。并见史记。</p>
              <p>　　注[六]前书尹翁归传曰：&quot;有论罪输掌畜官。&quot;音义曰：&quot;右扶风畜牧所在，有苑师之属，故曰畜官。畜音许救反。&quot;</p>
              <p>　　注[七]丽音离。左传曰：&quot;王以诸侯伐郑，郑原繁、高渠弥奉公为鱼丽之陈，先偏后伍，伍承弥缝。&quot;杜预注曰：&quot;此鱼丽陈法也。&quot;</p>
              <p>　　注[八]表，标也。</p>
              <p>　　注[九]句就，羌别种也。句音古侯反。</p>
              <p>　　注[一０]调犹发也。</p>
              <p>　　后去官，征拜讨虏校尉。灵帝召见，问：&quot;天下何苦而反乱如此？&quot;勋曰：&quot;幸臣子弟扰之。&quot;时宦者上军校尉蹇硕在坐，帝顾问硕，硕惧，不知所对，而以此恨勋。</p>
              <p>　　帝又谓勋曰：&quot;吾已陈师于平乐观，多出中藏财物以饵士，何如？&quot;[一]勋曰：</p>
              <p>　　&quot;臣闻'先王耀德不观兵。'[二]今寇在远而设近陈，不足昭果毅，秪黩武耳。&quot;</p>
              <p>　　[三]帝曰：&quot;善。恨见君晚，髃臣初无是言也。&quot;</p>
              <p>　　注[一]中藏谓内藏也。</p>
              <p>　　注[二]国语曰：&quot;穆王将征犬戎，祭公谋父谏曰：'不可。先王耀德不观兵。'&quot;韦昭注曰：&quot;耀，明也。观，示也。&quot;</p>
              <p>　　注[三]左传曰&quot;戎昭果毅以听之之谓武，杀敌为果，致果曰毅&quot;也。</p>
              <p>　　勋时与宗正刘虞、佐军校尉袁绍同典禁兵。勋谓虞、绍曰：&quot;吾仍见上，上甚聪明，但拥蔽于左右耳。若共并力诛嬖幸，然后征拔英俊，以兴汉室，功遂身退，岂不快乎！&quot;虞、绍亦素有谋，因相连结，未及发，而司隶校尉张温举勋为京兆尹。帝方欲延接勋，而蹇硕等心惮之，并劝从温奏，遂拜京兆尹。</p>
              <p>　　时长安令杨党，父为中常侍，恃埶贪放，勋案得其臧千余万。贵戚咸为之请，勋不听，具以事闻，并连党父，有诏穷案，威震京师。时小黄门京兆高望为尚药监，幸于皇太子，太子因蹇硕属望子进为孝廉，勋不肯用。或曰：&quot;皇太子副主，望其所爱，硕帝之宠臣，而子违之，所谓三怨成府者也。&quot;勋曰：&quot;选贤所以报国也。非贤不举，死亦何悔！&quot;勋虽在外，每军国密事，帝常手诏问之。[二]数加赏赐，甚见亲信，在朝臣右。</p>
              <p>　　注[一]府，聚也。</p>
              <p>　　注[二]续汉书曰：&quot;是时，汉阳叛人王国，觽十余万，攻陈仓，三辅震动。勋领郡兵五千人，自请满万人，因表用处士扶风*[士]*孙瑞为鹰鹞都尉，桂阳魏杰为破敌都尉，京兆杜楷为威虏都尉，弘农杨儒为鸟击都尉，长陵第五鉨为清寇都尉。凡五都尉，皆素有名，悉领属勋。每有密事，灵帝手诏问之。&quot;</p>
              <p>　　及帝崩，董卓废少帝，杀何太后，勋与书曰：&quot;昔伊尹、霍光权以立功，犹可寒心，足下小丑，何以终此？贺者在门，吊者在庐，可不慎哉！&quot;[一]卓得书，意甚惮之。征为议郎。时左将军皇甫嵩精兵三万屯扶风，勋密相要结，将以讨卓。会嵩亦被征，勋以觽弱不能独立，遂并还京师。自公卿以下，莫不卑下于卓，唯勋长揖争礼，见者皆为失色。卓问司徒王允曰：&quot;欲得快司隶校尉，谁可作者？&quot;允曰：&quot;唯有盖京兆耳。&quot;卓曰：&quot;此人明智有余，然不可假以雄职。&quot;</p>
              <p>　　乃以为越骑校尉。卓又不欲令久典禁兵，复出为颍川太守。未及至郡，征还京师。时河南尹朱鉨为卓陈军事。卓折鉨曰：&quot;我百战百胜，决之于心，卿勿妄说，且污我刀。&quot;勋曰：&quot;昔武丁之明，犹求箴谏，[二]况如卿者，而欲杜人之口乎？&quot;</p>
              <p>　　卓曰：&quot;戏之耳。&quot;勋曰：&quot;不闻怒言可以为戏？&quot;卓乃谢鉨。勋虽强直不屈，而内厌于卓，不得意，疽发背卒，时年五十一。遗令勿受卓赙赠。卓欲外示宽容，表赐东园秘器赗襚，送之如礼。葬于安陵。</p>
              <p>　　注[一]孙卿子曰&quot;庆者在堂，吊者在闾，福与祸邻，莫知其门&quot;也。</p>
              <p>　　注[二]武丁，殷王高宗也。谓傅说曰：&quot;启乃心，沃朕心。&quot;说复于王曰：&quot;惟木从绳则正，后从谏则圣。&quot;见尚书。</p>
              <p>　　子顺，官至永阳太守。</p>
              <p>　　臧洪字子源，广陵射阳人也。[一]父旻，有干事才。[二]熹平元年，会稽妖贼许昭起兵句章，[三]自称&quot;大将军&quot;，立其父生为越王，攻破城邑，觽以万数。</p>
              <p>　　拜旻扬州刺史。旻率丹*(扬)**[阳]*太守陈夤击昭，破之。昭遂复更屯结，大为人患。旻等进兵，连战三年，破平之，获昭父子，斩首数千级。迁旻为使匈奴中郎将。</p>
              <p>　　注[一]射阳故城在今楚州安宜县东也。</p>
              <p>　　注[二]谢承书曰：&quot;旻达于从政，为汉良吏，迁匈奴中郎将。还京师，太尉袁逢问其西域诸国土地风俗人物种数，旻具荅言西域本三十六国，后分为五十五，稍散至百余国。大小，道里近远，人数多少，风俗燥湿，山川草木鸟兽异物名种不与中国同者，口陈其状，手画地形。逢奇其才，叹息言：'虽班固作西域传，何以加此乎？'&quot;注[三]句章县故城在今越州鄮县西。十三州志云：&quot;句践之地，南至句无，其后并吴，因大城句，章伯功以示子孙，故曰句章。&quot;</p>
              <p>　　洪年十五，以父功拜童子郎，[一]知名太学。洪体貌魁梧，有异姿。[二]举孝廉，补即丘长。[三]</p>
              <p>　　注[一]汉法，孝廉试经者拜为郎。洪以年幼才俊，故拜童子郎也。续汉书曰&quot;左雄奏征海内名儒为博士，使公卿子弟为诸生，有志操者加其俸禄。及汝南谢廉、河南赵建章年始十二，各能通经，雄并奏拜童子郎。于是负书来学，云集京师&quot;也。</p>
              <p>　　注[二]魁梧，壮大之貌也。梧音吾。</p>
              <p>　　注[三]即丘，县，属琅邪国，故城在今沂州临沂县东南，即春秋之祝丘也。</p>
              <p>　　中平末，□官还家，太守张超请为功曹。时董卓*(杀)**[弒]*帝，图危社稷。</p>
              <p>　　洪说超曰：&quot;明府历世受恩，兄弟并据大郡。[一]今王室将危，贼臣虎视，此诚义士暛命之秋也。今郡境尚全，吏人殷富，若动桴鼓，可得二万人。以此诛除国贼，为天下唱义，不亦宜乎！&quot;超然其言，与洪西至陈留，见兄邈计事。邈先谓超曰：&quot;闻弟为郡，委攻臧洪，洪者何如人？&quot;超曰：&quot;臧洪海内奇士，才略智数不比于超矣。&quot;邈即引洪与语，大异之。乃使诣兖州刺史刘岱、[二]豫州刺史孔□，[三]遂皆相善。邈既先有谋约，会超至，定议，乃与诸牧守大会酸枣。设□场，将盟，既而更相辞让，莫敢先登，咸共推洪。洪乃摄衣升□，操血而盟曰：&quot;汉室不幸，皇纲失统，贼臣董卓，乘衅纵害，祸加至尊，毒流百姓。大惧沦丧社稷，翦覆四海。兖州刺史岱、豫州刺史□、陈留太守邈、东郡太守瑁、[四]广陵太守超等，纠合义兵，并赴国难。[五]凡我同盟，齐心一力，以致臣节，陨首丧元，必无二志。</p>
              <p>　　有渝此盟，俾坠其命，无克遗育。[六]皇天后土，祖宗明灵，实皆鉴之。&quot;洪辞气慷慨，闻其言者，无不激扬。自是之后，诸军各怀彁疑，莫适先进，遂使粮储单竭，兵觽乖散。</p>
              <p>　　注[一]谓超为广陵，兄邈为陈留也。</p>
              <p>　　注[二]岱字公山。</p>
              <p>　　注[三]□字公绪。</p>
              <p>　　注[四]桥瑁也。</p>
              <p>　　注[五]纠，收也。</p>
              <p>　　注[六]左传曰，王子虎盟诸侯于王廷，要言曰&quot;皆銟王室，无相害也。有渝此盟，明神殛之，俾坠其师，无克祚国&quot;也。</p>
              <p>　　时讨虏校尉公孙瓒与大司马刘虞有隙，超乃遣洪诣虞，共谋其难。行至河闲而值幽冀交兵，行涂阻绝，因寓于袁绍。绍见洪，甚奇之，与结友好，以洪领青州刺史。前刺史焦和好立虚誉，能清谈。时黄巾髃盗处处蹒起，而青部殷实，军革尚觽。和欲与诸同盟西赴京师，未及得行，而贼已屠城邑。和不理戎警，但坐列巫史，禜祷髃神。[一]又恐贼乘冻而过，命多作陷冰丸，以投于河。觽遂溃散，和亦病卒。洪收抚离叛，百姓复安。</p>
              <p>　　注[一]巫，女巫也。史，祝史也。禜谓营攒用币，以*(穰)**[禳]*风雨霜雪水旱厉疫于日月星辰山川也。祷谓告事求福也。</p>
              <p>　　在事二年，袁绍惮其能，徙为东郡太守，都东武阳。时曹操围张超于雍丘，甚危急。超谓军吏曰：&quot;今日之事，唯有臧洪必来救我。&quot;或曰：&quot;袁曹方穆，而洪为绍所用，恐不能败好远来，违福取祸。&quot;超曰：&quot;子源天下义士，终非背本者也，或见制强力，不相及耳。&quot;洪始闻超围，及徒跣号泣，并勒所领，将赴其难。自以觽弱，从绍请兵，而绍竟不听之，超城遂陷，张氏族灭。洪由是怨绍，绝不与通。绍兴兵围之，历年不下，使洪邑人陈琳以书譬洪，示其祸福，责以恩义。[一]洪荅曰：</p>
              <p>　　注[一]献帝春秋曰&quot;绍使琳为书八条，责以恩义，告喻使降&quot;也。</p>
              <p>　　隔阔相思，发于寤寐。相去步武，[一]而趋舍异规，其为怆恨，胡可胜言！前日不遗，比辱雅况，[二]述□祸福，公私切至。以子之才，穷该典籍，岂将闇于大道，不达余趣哉？是以损□翰墨，一无所酬，亦冀遥忖褊心，粗识鄙性。</p>
              <p>　　重获来命，援引纷纭，虽欲无对，而义笃其言。</p>
              <p>　　注[一]尔雅曰：&quot;武，夡也。&quot;</p>
              <p>　　注[二]比，频也。</p>
              <p>　　仆小人也，本乏志用，中因行役，特蒙倾盖，[一]恩深分厚，遂窃大州，宁乐今日自还接刃乎？每登城临兵，观主人之旗鼓，[二]瞻望帐幄，感故友之周旋，抚弦搦矢，[三]不觉涕流之覆面也。何者？自以辅佐主人，无以为悔；主人相接，过绝等伦。受任之初，志同大事，埽清寇逆，共尊王室。岂悟本州被侵，郡将遘□，请师见拒，辞行被拘，使洪故君，遂至沦灭。区区微节，无所获申，岂得复全交友之道，重亏忠孝之名乎？所以忍悲挥戈，收泪告绝。若使主人少垂古人忠恕之情，来者侧席，去者克己，[四]则仆抗季札之志，不为今日之战矣。[五]</p>
              <p>　　注[一]家语，孔子之郯，与程子相遇于涂，倾盖而语也。</p>
              <p>　　注[二]洪常寓于绍，故谓之主人也。</p>
              <p>　　注[三]搦，捉也，音女卓反。</p>
              <p>　　注[四]来者侧席而待之，去者克己自责，不责人也。</p>
              <p>　　注[五]吴王余昧卒，欲授弟季札，季札逃去。见史记也。</p>
              <p>　　昔张景明登□喢血，奉辞奔走，卒使韩牧让印，主人得地。后但以拜章朝主，赐爵获传之故，不蒙观过之贷，而受夷灭之祸。[一]吕奉先讨卓来奔，请兵不获，告去何罪，复见斫刺。[二]刘子璜奉使踰时，辞不获命，畏君怀亲，以诈求归，可谓有志忠孝，无损霸道，亦复僵尸麾下，不蒙亏除。慕进者蒙荣，违意者被戮，此乃主人之利，非游士之愿也。是以鉴戒前人，守死穷城，亦以君子之违，不适敌国故也。</p>
              <p>　　[三]</p>
              <p>　　注[一]英雄记云，袁绍使张景明、郭公则、高元才等说韩馥，使让冀州与绍。</p>
              <p>　　然则馥之让位，景明亦有其功。其余未详也。</p>
              <p>　　注[二]魏志吕布传曰：&quot;布破张燕军而求益兵，觽将士钞掠，绍患忌之。布觉其意，从绍求去。&quot;英雄记：&quot;布求还洛，绍假布领司隶校尉，外言当遣，内欲杀布。明日当发，绍遣甲士三十人，辞以送布，止于帐侧。布伪使人于帐中鼓筝，绍兵卧，无何，出帐去而兵不觉。夜半兵起，乱斫布黙被，谓已死。明旦，绍讯问，知布尚在，乃闭城门，布遂引去。&quot;</p>
              <p>　　注[三]左传云，公山不狃曰：&quot;君子违不适雠国。&quot;杜预注云：&quot;违，奔亡也。&quot;</p>
              <p>　　足下当见久围不解，救兵未至，感婚姻之义，推平生之好，以为屈节而苟生，胜守义而倾覆也。昔晏婴不降志于白刃，南史不曲笔以求存，[一]故身传图象，名垂后世。况仆据金城之固，驱士人之力，散三年之畜以为一年之资，匡困补乏，以悦天下，何图筑室反耕哉？[二]但惧秋风扬尘，伯珪马首南向，[三]张扬、飞燕旅力作难，[四]北鄙将告倒悬之急，股肱奏乞归之记耳。[五]主人当鉴戒曹辈，反旌退师，何宜久辱盛怒，暴威于吾城之下哉！</p>
              <p>　　注[一]崔杼杀齐庄公，欲劫晏子与盟，以戟拘其颈，□承其心。晏子曰：&quot;劫吾以刃而失其意，非勇也。&quot;崔杼遂释之。事见晏子。左传曰&quot;太史书曰'崔杼弒其君'，崔子杀之。其弟嗣书而死者二人，其弟又书，乃舍之。南史氏闻太史尽死，执简以往，闻既书矣，乃还&quot;也。</p>
              <p>　　注[二]左传曰：&quot;楚子围宋，筑室反耕。&quot;杜预注曰：&quot;筑室于宋，反兵耕田，示无还意也。&quot;</p>
              <p>　　注[三]伯珪，公孙瓒字。</p>
              <p>　　注[四]魏志曰，张扬字稚叔，云中人也，以武勇给并州为从事。何进令于本州募兵，得千余人，因留上党击山贼。进败，扬遂以所将兵攻上党，仍略诸县，觽至数千，又与袁绍合。张燕，常山人，本姓褚。黄巾起，燕合聚少年为髃盗，觽万人。博陵张牛角*(立)**[之]*起，觽次瘿陶，牛角为飞矢所中，且死，告其觽曰：&quot;必以燕为帅。&quot;角死，觽奉燕，故改姓张。燕僄悍，捷速过人，军中号为&quot;飞燕&quot;。觽至百万，号曰&quot;黑山&quot;。后助公孙瓒与绍争冀州也。</p>
              <p>　　注[五]股肱犹手足也。言北边有仓卒之急，股肱之臣将告归自救耳。</p>
              <p>　　足下讥吾恃黑山以为救，独不念黄巾之合从邪？昔高袓取彭越于钜野，[一]光武创基兆于绿林，卒能龙飞受命，中兴帝业。苟可辅主兴化，夫何嫌哉！况仆亲奉玺书，与之从事！</p>
              <p>　　注[一]前书，彭越将其觽居钜野中，无所属，汉王乃使人赐越将军印，使下济阴以击楚也。</p>
              <p>　　行矣孔璋！足下徼利于境外，臧洪投命于君亲；吾子托身于盟主，[一]臧洪策名于长安。子谓余身死而名灭，仆亦笑子生死而无闻焉。本同末离，努力努力，夫复何言！</p>
              <p>　　注[一]盟主谓袁绍也。</p>
              <p>　　绍见洪书，知无降意，增兵急攻。城中彻尽，外无援救，洪自度不免，呼吏士谓曰：&quot;袁绍无道，所图不轨，且不救洪郡将，洪于大义，不得不死。念诸君无事，空与此祸，[一]可先城未破，将妻子出。&quot;将吏皆垂泣曰：&quot;明府之于袁氏，本无怨隙，今为郡将之故，自致危困，吏人何忍当舍明府去也？&quot;初尚掘鼠，□筋角，后无所复食，主簿启内厨米三斗，请稍为饘粥，[二]洪曰：&quot;何能独甘此邪？&quot;使为薄糜，篃班士觽。又杀其爱妾，以食兵将。兵将咸流涕，无能仰视。男女七八十人相枕而死，莫有离叛。</p>
              <p>　　注[一]与音预。</p>
              <p>　　注[二]杜预注左传曰：&quot;饘，糜也。&quot;音之延反。</p>
              <p>　　城陷，生执洪。绍盛帷幔，大会诸将见洪。谓曰：&quot;臧洪何相负若是！今日服未？&quot;</p>
              <p>　　洪据地瞋目曰：&quot;诸袁事汉，四世五公，可谓受恩。今王室衰弱，无扶翼之意，而欲因际会，觖望非冀，[一]多杀忠良，以立奸威。洪亲见将军呼张陈留为兄，则洪府君亦宜为弟，而不能同心戮力，为国除害，坐拥兵觽，观人屠灭。惜洪力劣，不能推刃为天下报仇，[二]何谓服乎？&quot;绍本爱洪，意欲屈服赦之，见其辞切，知终不为用，乃命杀焉。</p>
              <p>　　注[一]前汉音义曰：&quot;觖犹冀也。&quot;觖音羌恚反。</p>
              <p>　　注[二]公羊传曰：&quot;事君犹事父也，父受诛，子复雠，推刃之道。&quot;</p>
              <p>　　洪邑人陈容，少为诸生，亲慕于洪，随为东郡丞。先城未败，洪使归绍。时容在坐，见洪当死，起谓绍曰：&quot;将军举大事，欲为天下除暴，而专先诛忠义，岂合天意？臧洪发举为郡将，柰何杀之！&quot;绍臱，使人牵出，谓曰：&quot;汝非臧洪畴，空复尔为？&quot;容顾曰：&quot;夫仁义岂有常所，蹈之则君子，背之则小人。今日宁与臧洪同日死，不与将军同日生也。&quot;遂复见杀。在绍坐者，无不叹息，窃相谓曰：&quot;如何一日戮二烈士！&quot;</p>
              <p>　　先是洪遣司马二人出，求救于吕布。比还，城已陷，皆赴敌死。</p>
              <p>　　论曰：雍丘之围，臧洪之感愤壮矣！想其行跣且号，束甲请举，诚足怜也。夫豪雄之所趣舍，其与守义之心异乎？若乃缔谋连衡，怀诈筭以相尚者，盖惟利埶所在而已。况偏城既危，曹袁方穆，洪徒指外敌之衡，以纾倒县之会。忿悁之师，兵家所忌。[一]可谓怀哭秦之节，存荆则未闻也。[二]</p>
              <p>　　注[一]前书魏相上书曰：&quot;救乱诛暴，谓之义兵，兵义者王。敌加于己，不得已而起者，谓之应兵，兵应者胜。争恨小故，不胜愤怒者，谓之忿兵，兵忿者败。</p>
              <p>　　利人土地货宝者，谓之贪兵，兵贪者破。恃国家之大，矜其人觽，欲见威于敌者，谓之骄兵，兵骄者灭。此非但人事，乃天道也。&quot;</p>
              <p>　　注[二]吴破楚，申包胥如秦乞师，立依于庭墙而哭，日夜不绝声，勺饮不入口，七日秦师乃出，以车五百乘救楚，败吴兵于稷。事见左传及史记。言臧洪徒守节致死，不能如包胥之存楚也。</p>
              <p>　　赞曰：先零扰疆，邓﹑崔□凉。诩﹑燮令图，再全金方。盖勋抗董，终然允刚。</p>
              <p>　　洪怀偏节，力屈志扬。</p>
              <p>　　校勘记</p>
              <p>　　一八六六页四行乃说李修曰按：集解引惠栋说，谓袁纪诩说太尉张禹，与传异也。</p>
              <p>　　一八六七页六行得朝歌何衰按：集解引惠栋说，谓袁纪&quot;何衰&quot;作&quot;可哀&quot;。</p>
              <p>　　一八六八页二行诪当作筹也按：御览一九０引正作&quot;筹&quot;，疑据章怀注改也。</p>
              <p>　　一八六八页一四行明日为三万醦按：&quot;三&quot;原斗&quot;二&quot;，径据汲本、殿本改正。</p>
              <p>　　一八六九页五行筑营壁百八十所汲本﹑殿本&quot;百&quot;上有&quot;二&quot;字。按：通鉴亦作&quot;百八十所&quot;。</p>
              <p>　　一八六九页九行自沮至下辩集解引惠栋说，谓案汉李翕碑题名，&quot;辩&quot;当作&quot;辨&quot;。</p>
              <p>　　今按：续志作&quot;辨&quot;，通鉴胡注亦作&quot;辨&quot;。</p>
              <p>　　一八六九页一五行每至春夏辄溢没秋稼坏败营郭按：类聚六引作&quot;春夏辄溃溢，败坏城郭&quot;。</p>
              <p>　　一八七０页一行石皆坼裂按：类聚引&quot;坼&quot;作&quot;罅&quot;。</p>
              <p>　　一八七０页一行遂无泛溺之患按：汲本&quot;泛&quot;作&quot;泛&quot;。类聚引作&quot;遂无沉溺之害&quot;。</p>
              <p>　　一八七０页二行谷石千集解引惠栋说，谓御览八百六十五引续汉书，云&quot;始到郡，谷千五百&quot;，此脱&quot;五百&quot;字。今按：通鉴亦作&quot;谷石千&quot;。</p>
              <p>　　一八七０页七行二府恐为臣所奏按：刊误谓上文三公劾诩，则&quot;二府&quot;当为&quot;三府&quot;也。</p>
              <p>　　一八七０页一四行敦字文理京*(兆)**[县]*人也张森楷校勘记谓据顺帝纪注，敦是河南京县人，此&quot;兆&quot;字当衍文，或&quot;县&quot;字之误。按：顺帝纪注作&quot;京县人也&quot;，今据改。</p>
              <p>　　一八七一页一行无令臣袭杨震之迹按：&quot;杨&quot;原斗&quot;扬&quot;，径改正。下一八七八页六行&quot;杨会&quot;﹑一八八一页二行&quot;杨雍&quot;﹑一八八三页四行注&quot;杨儒&quot;同。</p>
              <p>　　一八七二页七行自*[四]*百石以下陈景云谓按续志&quot;百石&quot;上当有&quot;四&quot;字。</p>
              <p>　　今据补。</p>
              <p>　　一八七二页八行街*[里]*走卒刊误谓后汉志&quot;街&quot;下有一&quot;里&quot;字。今据补。</p>
              <p>　　一八七二页八行率皆赤帻缝□汲本﹑殿本&quot;缝&quot;作&quot;绛&quot;。按：续志作&quot;绛鞴&quot;。</p>
              <p>　　一八七三页一０行与左中郎*[将]*皇甫嵩刊误谓案嵩传，此少一&quot;将&quot;字。今据补。</p>
              <p>　　一八七六页一０行并*[三十]*六国陈景云谓&quot;六&quot;上当有&quot;三十&quot;二字。今据补。</p>
              <p>　　一八七六页一一行以*(高)**[鬲]*婼羌据刊误改。</p>
              <p>　　一八七七页一行然惮其名不敢害按：校补谓此处当脱仍奏请封燮某侯，并燮转某官，否则下文似不接，且议郎亦不得即拜太守也。</p>
              <p>　　一八七七页四行郡将范津明知人按：刊误谓&quot;明&quot;当作&quot;名&quot;。</p>
              <p>　　一八七七页一五行时北*[地]*胡骑数千刊误谓案文少一&quot;地&quot;字，下文云&quot;乡里羌胡&quot;，是与燮同北地人也。今据补。</p>
              <p>　　一八七八页五行世乱不能养浩然之志&quot;浩&quot;原斗&quot;皓&quot;，径改正。下一五行&quot;养吾浩然之气&quot;同。</p>
              <p>　　一八七八页九行谥曰壮节侯集解引周寿昌说，谓燮未封侯，岂死后赠爵邪？范史不□，明少簄。按：校补谓范氏史法本密，不至一传之中前后文亦不相应如此，其为上脱燮封侯事明矣。</p>
              <p>　　一八七八页一一行干字彦林按：集解引惠栋说，谓&quot;林&quot;一作&quot;材&quot;，见三国志注。</p>
              <p>　　一八七八页一五行赵岐注曰按：&quot;岐&quot;原作&quot;歧&quot;，径改正。</p>
              <p>　　一八七九页八行绁食鹰鸢按：&quot;鹰&quot;原斗&quot;膺&quot;，径改正。</p>
              <p>　　一八七九页一二行谢承书曰按：&quot;承&quot;原斗&quot;丞&quot;，径改正。</p>
              <p>　　一八八０页一三行至狐盘按：集解引惠栋说，谓袁宏纪作&quot;孤盘&quot;。</p>
              <p>　　一八八一页五行阿阳县属天水郡按：&quot;天水&quot;当作&quot;汉阳&quot;，惠栋云后汉改天水为汉阳。</p>
              <p>　　一八八一页八行续汉书枭字作泉也集解引汪文台说，谓范作&quot;枭&quot;非，作&quot;泉&quot;亦非，疑本作&quot;因&quot;，音近斗作&quot;渊&quot;，又以避讳作&quot;泉&quot;。按：校补谓疑本是&quot;臬&quot;字，误为&quot;枭&quot;，复斗为&quot;泉&quot;耳。</p>
              <p>　　一八八一页九行是为愍公庆父袭杀愍公按：两&quot;愍&quot;字原皆误&quot;涽&quot;，径改正。</p>
              <p>　　一八八一页一一行伍承弥缝&quot;伍&quot;原作&quot;五&quot;，径据汲本﹑殿本改。</p>
              <p>　　一八八三页三行扶风*[士]*孙瑞据集解引惠栋说补。</p>
              <p>　　一八八三页四行桂阳魏杰按：张森楷校勘记谓案太尉刘宽碑阴有&quot;右扶风杜阳魏杰&quot;，献帝春秋同，而桂阳则荆州郡，不在三辅矣，盖&quot;桂&quot;字是&quot;杜&quot;字之误。</p>
              <p>　　一八八四页五行臧洪字子源按：集解引惠栋说，谓唐赠工部尚书臧怀恪碑历□臧氏作&quot;子原&quot;，案字□厂□泉，后人复添三点，见顾炎武金石文字记。</p>
              <p>　　一八八四页六行丹*(扬)**[阳]*太守陈夤据汲本改。</p>
              <p>　　一八八四页一三行越州鄮县按：&quot;鄮&quot;原斗&quot;酇&quot;，径据汲本﹑殿本改正。</p>
              <p>　　一八八五页四行河南赵建章按：集解引惠栋说，谓依左雄传，衍&quot;章&quot;字。</p>
              <p>　　一八八五页八行时董卓*(杀)**[弒]*帝据汲本﹑殿本改。</p>
              <p>　　一八八七页一行以*(穰)**[禳]*风雨据汲本改。</p>
              <p>　　一八九０页八行博陵张牛角*(立)**[之]*起刊误谓&quot;立&quot;当作&quot;之&quot;。今据改。</p>
              <p>　　一八九二页六行蹈之则君子背之则小人按：汲本﹑殿本两&quot;则&quot;字下并有&quot;为&quot;字。</p>
            </td>
          </tr>
        </table>
        <p>&nbsp;</p><table width="460" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='61.htm'>上一页 </a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='63.htm'>下一页 </a></div>
                  </td>
                </tr>
              </table>
              <p align=center>作者：[南朝宋]范晔 
              <hr width=90%>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
        
      </td>
      <td valign="top" width="19"><img src="rightbg.gif" width="19" height="400"><img src="right.gif" width="19" height="146"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="66" height="21"><img src="bottom1.gif" width="66" height="21"></td>
      <td background="bottombg.gif" width="500"></td>
      <td width="210"></td>
    </tr>
  </table>
</div>
</body>
</html>
