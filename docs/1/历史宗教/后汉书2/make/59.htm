<html>
<head>
<title>后汉书卷五十五　章帝八王传　第四十五</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0">
    <tr>
      <td width="239" height="24"><img src="up1.gif" width="239" height="24"></td>
      <td width="537" background="up1bg.gif"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="167" height="49"><img src="up2left.gif" width="167" height="49"></td>
      <td valign="bottom"><img src="bg.gif" width="50" height="20"><a href="content.htm"><img src="top.gif" width="46" height="15" border="0"></a><img src="bg.gif" width="40" height="7"><a href="58.htm"><img src="last.gif" width="46" height="15" border="0"></a><img src="bg.gif" width="40" height="30"><a href="60.htm"><img src="next.gif" width="46" height="15" border="0"></a></td>
      <td width="19" background="rightbg.gif">&nbsp;</td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td valign="top" width="66" background="leftbg.gif"><img src="up3.gif" width="66" height="580"></td>
      <td valign="top" align="center"> 
        <table width="520" cellspacing="0" cellpadding="0" align="center" border="0">
          <tr> 
            <td> 
              <p align="center">&nbsp;</p>
              <p align="center" class="h">后汉书卷五十五　章帝八王传　第四十五</p>
            </td>
          </tr>
        </table>
        <br>
        <table width="520" border="0" cellspacing="0" cellpadding="0" align="center">
          <tr> 
            <td>　　孝章皇帝八子：宋贵人生清河孝王庆，梁贵人生和帝，申贵人生济北惠王寿，河闲孝王开，四王不载母氏。
              <p>　　千乘贞王伉，建初四年封。和帝即位，以伉长兄，甚见尊礼。立十五年薨。</p>
              <p>　　子宠嗣，一名伏胡。永元七年，改国名乐安。立二十八年薨，是为夷王。父子薨于京师，皆葬洛阳。</p>
              <p>　　子鸿嗣。安帝崩，始就国。鸿生质帝，质帝立，梁太后下诏，以乐安国土卑湿，租委鲜薄，改[封]鸿*(封)*勃海王。[一]立二十六年薨，是为孝王。</p>
              <p>　　注[一]委谓委输也。</p>
              <p>　　无子，太后立桓帝弟蠡吾侯悝为勃海王，奉鸿*(嗣)**[祀]*。[一]延熹八年，悝谋为不道，有司请废之。帝不忍，乃贬为廮陶王，食一县。</p>
              <p>　　注[一]悝，蠡吾侯翼子，河闲王开孙也。</p>
              <p>　　悝后因中常侍王甫求复国，许谢钱五千万。帝临崩，遗诏复为勃海王。悝知非甫功，不肯还谢钱。甫怒，阴求其过。初，迎立灵帝，道路流言悝恨不得立，欲钞征书。而中常侍郑飒、[一]中黄门董腾并任侠通剽轻，数与悝交通。[二]</p>
              <p>　　王甫司察，以为有奸，密告司隶校尉段颎。熹平元年，遂收飒送北寺狱。[三]</p>
              <p>　　使尚书令廉忠诬奏飒等谋迎立悝，大逆不道。遂诏冀州刺史收悝考实，又遣大鸿胪持节与宗正、廷尉之勃海，迫责悝。悝自杀。妃妾十一人，子女七十人，伎女二十四人，皆死狱中。傅、相以下，以辅导王不忠，悉伏诛。悝立二十五年国除。觽庶莫不怜之。</p>
              <p>　　注[一]音立。</p>
              <p>　　注[二]剽，疾也。</p>
              <p>　　注[三]北寺，狱名，属黄门署。前书音义曰即若卢狱也。</p>
              <p>　　平春悼王全，[一]以建初四年封。其年薨，葬于京师。无子，国除。</p>
              <p>　　注[一]续汉志平春，县，属江夏郡也。</p>
              <p>　　清河孝王庆，母宋贵人。贵人，宋昌八世孙，扶风平陵人也。[一]父杨，以恭孝称于乡闾，不应州郡之命。杨姑即明德马后之外祖母也。马后闻杨二女皆有才色，迎而训之。永平末，选入太子宫，甚有宠。肃宗即位，并为贵人。建初三年，大贵人生庆，明年立为皇太子，征杨为议郎，曪赐甚渥。贵人长于人事，供奉长乐宫，身埶馈馔，太后怜之。太后崩后，窦皇后宠盛，以贵人姊妹并幸，庆为太子，心内恶之。与母比阳主谋陷宋氏。[二]外令兄弟求其纤过，内使御者侦伺得失。[三]后于掖庭门邀遮得贵人书，云&quot;病思生菟，令家求之&quot;，因诬言欲作蛊道祝诅，以菟为厌胜之术，日夜毁谮，贵人母子遂渐见疏。</p>
              <p>　　注[一]昌，文帝时为中尉，以代邸功封壮武侯。</p>
              <p>　　注[二]比阳主，东海王强女。</p>
              <p>　　注[三]侦，候也，音丑政反。广雅曰：&quot;侦，问也。&quot;</p>
              <p>　　庆出居承禄观，数月，窦后讽掖庭令诬奏前事，请加验实。七年，帝遂废太子庆而立皇太子□。□，梁贵人子也。乃下诏曰：&quot;皇太子有失惑无常之性，爰自孩乳，至今益章，恐袭其母凶恶之风，不可以奉宗庙，为天下主。大义灭亲，况降退乎！</p>
              <p>　　[一]今废庆为清河王。皇子□保育皇后，承训怀囏，导达善性，将成其器。盖庶子慈母，尚有终身之恩，[二]岂若嫡后事正义明哉！今以□为皇太子。&quot;遂出贵人姊妹置丙舍，使小黄门蔡伦考实之，皆承讽旨傅致其事，[三]乃载送暴室。二贵人同时饮药自杀。[四]帝犹伤之，□掖庭令葬于樊濯聚。[五]于是免杨归本郡。郡县因事复捕系之，杨友人前怀令山阳张峻、左冯翊沛国刘均等奔走解释，得以免罪。杨失志憔悴，卒于家。庆时虽幼，而知避嫌畏祸，言不敢及宋氏，帝更怜之，□皇后令衣服与太子齐等。太子特亲爱庆，入则共室，出则同舆。及太子即位，是为和帝，待庆尤渥，诸王莫得为比，常共议私事。</p>
              <p>　　注[一]左传，韂石碏杀其子厚，君子曰：&quot;石碏纯臣也，恶州吁而厚预焉。大义灭亲，其是之谓乎！&quot;</p>
              <p>　　注[二]仪礼丧服曰：&quot;慈母如母。&quot;谓妾子之无母，父命妾养之。故曰慈母，如母者，贵父之命也。</p>
              <p>　　注[三]傅读曰附。</p>
              <p>　　注[四]续汉志曰&quot;暴室，署名，主中妇人疾病&quot;也。</p>
              <p>　　注[五]在洛阳城北也。</p>
              <p>　　后庆以长，别居丙舍。永元四年，帝移幸北宫章德殿，讲于白虎观，庆得入省宿止。帝将诛窦氏，欲得外戚传，[一]惧左右不敢使，乃令庆私从千乘王求，夜独内之；</p>
              <p>　　又令庆传语中常侍郑觽求索故事。[二]及大将军窦宪诛，庆出居邸，赐奴婢三百人，舆马、钱帛、帷帐、珍宝、玩好充仞其第，又赐中傅以下至左右钱帛各有差。[三]</p>
              <p>　　注[一]前书外戚传也。</p>
              <p>　　注[二]谓文帝诛薄昭，武帝诛窦婴故事。</p>
              <p>　　注[三]前书音义曰：&quot;中傅，宦者也。&quot;</p>
              <p>　　庆多被病，或时不安，帝朝夕问讯，进膳药，所以垂意甚备。庆小心恭孝，自以废黜，尤畏事慎法。每朝谒陵庙，常夜分严装，衣冠待明；[一]约□官属，不得与诸王车骑竞驱。常以贵人葬礼有阙，每窃感恨，至四节伏腊，辄祭于私室。窦氏诛后，始使乳母于城北遥祠。及窦太后崩，庆求上頉致哀，帝许之，诏太官四时给祭具。庆垂涕曰：&quot;生虽不获供养，终得奉祭祀，私愿足矣。&quot;欲求作祠堂，恐有自同恭怀梁后之嫌，遂不敢言。[二]常泣向左右，以为没齿之恨。[三]后上言外祖母王年老，遭忧病，下土无医药，愿乞诣洛阳疗疾。于是诏宋氏悉归京师，除庆舅衍、俊、盖、暹等皆为郎。</p>
              <p>　　注[一]分，半也。</p>
              <p>　　注[二]恭怀梁后，和帝母梁贵人。</p>
              <p>　　注[三]没，终；齿，年也。</p>
              <p>　　十五年，有司以日食阴盛，奏遣诸王侯就国。诏曰：&quot;甲子之异，责由一人。诸王幼稚，早离顾复，弱冠相育，[一]常有蓼莪、凯风之哀。[二]选懦之恩，知非国典，且复须留。&quot;[三]至冬，从祠章陵，诏假诸王羽林骑各四十人。后中傅韂欣私为臧盗千余万，诏使案理之，并责庆不举之状，庆曰：&quot;欣以师傅之尊，选自圣朝，臣愚唯知言从事听，不甚有所悫察。&quot;帝嘉其对，悉以欣臧财赐庆。</p>
              <p>　　及帝崩，庆号泣前殿，呕血数升，因以发病。</p>
              <p>　　注[一]诗小雅曰：&quot;父兮生我，母兮鞠我，顾我复我，出入腹我。&quot;</p>
              <p>　　注[二]诗小雅曰：&quot;蓼蓼者莪，匪莪伊蒿。哀哀父母，生我劬劳。&quot;诗国风曰；</p>
              <p>　　&quot;凯风自南，吹彼棘心。棘心夭夭，母氏劬劳。&quot;</p>
              <p>　　注[三]选懦，仁弱慈恋不决之意也。懦音仁兖反。东观记&quot;须留&quot;作&quot;宿留&quot;。</p>
              <p>　　明年，诸王就国，邓太后特听清河王置中尉、内史，赐什物皆取乘舆上御，以宋衍等并为清河中大夫。[一]庆到国，下令：&quot;寡人生于深宫，长于朝廷，[二]</p>
              <p>　　仰恃明主，垂拱受成。[三]既以薄佑，早离顾复，属遭大忧，[四]悲怀感伤。</p>
              <p>　　蒙恩大国，职惟藩辅，新去京师，忧心茕茕，夙夜屏营，未知所立。[五]盖闻智不独理，必须明贤。今官属并居爵任，失得是均，庶望上遵策戒，下免悔咎。</p>
              <p>　　其悫督非枉，明察典禁，无令孤获怠慢之罪焉。&quot;</p>
              <p>　　注[一]续汉*(书)**[志]*曰：&quot;中大夫，秩六百石，无员，掌奉王使至京师。&quot;</p>
              <p>　　注[二]鲁哀公与孔子言曰：&quot;寡人生于深宫之中，长于妇人之手。&quot;事见孙卿子也。</p>
              <p>　　注[三]垂拱言无为也。尚书曰：&quot;垂拱仰成。&quot;</p>
              <p>　　注[四]属，近。</p>
              <p>　　注[五]茕茕，孤特也。屏营，仿偟也。</p>
              <p>　　邓太后以殇帝襁抱，远虑不虞，[一]留庆长子佑与嫡母耿姬居清河邸。至秋，帝崩，立佑为嗣，是为安帝。太后使中黄门送耿姬归国。</p>
              <p>　　注[一]襁以缯帛为之，即今之小儿绷也。绷音必衡反。</p>
              <p>　　帝所生母左姬，字小娥，小娥姊字大娥，犍为人也。初，伯父圣坐妖言伏诛，家属没官，二娥数岁入掖庭，及长，并有才色。小娥善史书，喜辞赋。和帝赐诸王宫人，因入清河第。庆初闻其美，赏傅母以求之。及后幸爱极盛，姬妾莫比。姊妹皆卒，葬于京师。</p>
              <p>　　庆立凡二十五年，乃归国。其年病笃，谓宋衍等曰：&quot;清河埤薄，[一]欲乞骸骨于贵人頉傍下棺而已。朝廷大恩，犹当应有祠室，庶母子并食，魂灵有所依庇，死复何恨？&quot;乃上书太后曰：&quot;臣国土下湿，愿乞骸骨，下从贵人于樊濯，虽殁且不朽矣。及今口目尚能言视，冒昧干请。命在呼吸，愿蒙哀怜。&quot;遂薨，年二十九。遣司空持节与宗正奉吊祭；又使长乐谒者仆射、中谒者二人副护丧事；赐龙旗九旒，虎贲百人，仪比东海恭王。[二]</p>
              <p>　　太后使掖庭丞送左姬丧，与王合葬广丘。</p>
              <p>　　注[一]埤音婢。</p>
              <p>　　注[二]旗有九旒，天子制也。恭王强葬，赠以殊礼，升龙、旄头、鸾辂、龙旗，虎贲百人。</p>
              <p>　　子愍王虎威嗣。永初元年，太后封宋衍为盛乡侯，分清河为二国，封庆少子常保为广川王，子女十一人皆为乡公主，食邑奉。明年，常保薨，无子，国除。</p>
              <p>　　虎威立三年薨，亦无子。邓太后复立乐安王宠子延平为清河王，是为恭王。[一]</p>
              <p>　　注[一]宠即千乘王伉之子。</p>
              <p>　　太后崩，有司上言：&quot;清河孝王至德淳懿，载育明圣，承天奉祚，为郊庙主。汉兴，高皇帝尊父为太上皇，宣帝号父为皇考，[一]序昭穆，置园邑。*(太)**[大]*宗之义，旧章不忘。[二]宜上尊号曰孝德皇，皇妣左氏曰孝德后，孝德皇母宋贵人追谥曰敬隐后。&quot;乃告祠高庙，使司徒持节与大鸿胪奉策书玺绶*[之]*清河，追上尊号；又遣中常侍奉太牢祠典，护礼仪侍中刘珍等及宗室列侯皆往会事。尊陵曰甘陵，庙曰昭庙，置令、丞，设兵车周韂，比章陵。[三]复以广川益清河国。尊耿姬为甘陵大贵人。又封女弟侍男为涅阳长公主，别得为舞阴长公主，久长为濮阳长公主，直得为平氏长公主。余七主并早卒，故不及进爵。</p>
              <p>　　追赠敬隐后女弟小贵人印绶，追封谥宋杨为当阳穆侯。[四]杨四子皆为列侯，食邑各五千户。</p>
              <p>　　宋氏为卿、校、侍中、大夫、谒者、郎吏十余人。孝德后异母弟次及达生二人，诸子九人，皆为清河国郎中。耿贵人者，牟平侯舒之孙也。贵人兄宝，袭封牟平侯。帝以宝嫡舅，宠遇甚渥，位至大将军，事已见耿舒传。</p>
              <p>　　注[一]宣帝父讳进，武帝时号史皇孙，坐戾太子事遇害。帝即位，追尊皇考，立庙。</p>
              <p>　　注[二]*(太)**[大]*宗谓继嗣也。左传季桓子曰&quot;旧章不可忘&quot;也。</p>
              <p>　　注[三]皇考南顿君陵。</p>
              <p>　　注[四]当阳，今荆州也。</p>
              <p>　　*[延平]*立三十五年薨，子蒜嗣。飻帝崩，征蒜诣京师，将议为嗣。会大将军梁冀与梁太后立质帝，罢归国。</p>
              <p>　　蒜为人严重，动止有度，朝臣太尉李固等莫不归心焉。初，中常侍曹腾谒蒜，蒜不为礼，宦者由此恶之。及帝崩，公卿皆正议立蒜，而曹腾说梁冀不听，遂立桓帝。语在李固传。蒜由此得罪。</p>
              <p>　　建和元年，甘陵人刘文与南郡妖贼刘鲔交通，讹言清河王当统天子，欲共立蒜。</p>
              <p>　　事发觉，文等遂劫清河相谢暠，将至王宫司马门，[一]曰：&quot;当立王为天子，暠为公。&quot;暠不听，骂之，文因刺杀暠。于是捕文、鲔诛之。有司因劾奏蒜，坐贬爵为尉氏侯，徙桂阳，自杀。立三年，国绝。</p>
              <p>　　注[一]帝纪&quot;谢&quot;作&quot;射&quot;，盖纪传不同。</p>
              <p>　　梁冀恶清河名，明年，乃改为甘陵。梁太后立安平孝王子经侯理为甘陵王，[一]</p>
              <p>　　奉孝德皇祀，是为威王。</p>
              <p>　　注[一]安平王德，河闲王开子。</p>
              <p>　　理立二十五年薨，子贞王定嗣。</p>
              <p>　　定立四年薨，子献王忠嗣。黄巾贼起，忠为国人所执，既而释之。灵帝以亲亲故，诏复忠国。忠立十三年薨，嗣子为黄巾所害，建安十一年，以无后，国除。</p>
              <p>　　济北惠王寿，母申贵人，颍川人也，世吏二千石。贵人年十三，入掖庭。寿以永元二年封，分太山郡为国。和帝遵肃宗故事，兄弟皆留京师，恩宠笃密。有司请遣诸王归藩，不忍许之，及帝崩，乃就国。永初元年，邓太后封寿舅申转为新亭侯。寿立三十一年薨。自永初已后，戎狄叛乱，国用不足，始封王薨，减赙钱为千万，布万匹；嗣王薨，五百万，布五千匹。时唯寿最尊亲，特赙钱三千万，布三万匹。</p>
              <p>　　子节王登嗣。永宁元年，封登弟五人为乡侯，皆别食太山邑。</p>
              <p>　　登立十五年薨，子哀王多嗣。</p>
              <p>　　多立三年薨，无子。永和四年，立战乡侯安国为济北王，是为厘王。[一]</p>
              <p>　　注[一]厘音僖也。</p>
              <p>　　安国立*(十)**[七]*年薨，子孝王次嗣。本初元年，封次弟猛为亭侯。次九岁丧父，至孝。建和元年，梁太后下诏曰：&quot;济北王次以幼年守藩，躬履孝道，父没哀恸，焦毁过礼，草庐土席，衰杖在身，头不枇沐，体生疮肿。谅闇已来二十八月，自诸国有忧，未之闻也，朝廷甚嘉焉。书不云乎：'用德章厥善。'[一]</p>
              <p>　　诗云：'孝子不匮，永锡尔类。'[二]今增次封五千户，广其土宇，以慰孝子恻隐之劳。&quot;</p>
              <p>　　注[一]尚书盘庚之辞也。言以道德明之，使竞为善也。</p>
              <p>　　注[二]诗大雅也。匮，竭也。类，善也。永，长也。言孝子之行，无有匮竭，长赐与汝之族类，教道天下。</p>
              <p>　　次立*[十]*七年薨，子鸾嗣。鸾薨，子政嗣。政薨，无子，建安十一年，国除。</p>
              <p>　　河闲孝王开，以永元二年封，分乐成、勃海、涿郡为国。延平元年就国。开奉遵法度，吏人敬之。永宁元年，邓太后封开子翼为平原王，奉怀王胜祀；[一]</p>
              <p>　　子德为安平王，奉乐成王党祀。[二]</p>
              <p>　　注[一]胜，和帝子。</p>
              <p>　　注[二]党，明帝子也。</p>
              <p>　　开立四十二年薨，子惠王政嗣。政毝佷，不奉法宪。顺帝以侍御史吴郡沈景有强能称，故擢为河闲相。景到国谒王，王不正服，箕踞殿上。侍郎赞拜，景峙不为礼。[一]问王所在，虎贲曰：&quot;是非王邪？&quot;景曰：&quot;王不服，常人何别！</p>
              <p>　　今相谒王，岂谒无礼者邪！&quot;王臱而更服，景然后拜。出住宫门外，请王傅责之曰：&quot;前发京师，陛下见受诏，以王不恭，使检督。诸君空受爵禄，而无训导之义。&quot;因奏治罪。诏书让政而诘责傅。景因捕诸奸人上案其罪，[二]杀戮尤恶者数十人，出冤狱百余人。政遂为改节，悔过自修。阳嘉元年，封政弟十三人皆为亭侯。</p>
              <p>　　注[一]峙，立也。</p>
              <p>　　注[二]上，奏上也，音市丈反。</p>
              <p>　　政立十年薨，子贞王建嗣。建立十年薨，子安王利嗣。利立二十八年薨，子陔嗣。陔立四十一年，魏受禅，以为崇德侯。</p>
              <p>　　蠡吾侯翼，元初六年邓太后征济北、河闲王诸子诣京师，奇翼美仪容，故以为平原怀王后焉。[一]留在京师。岁余，太后崩。安帝乳母王圣与中常侍江京等谮邓骘兄弟及翼，云与中大夫赵王谋图不轨，窥觎神器，怀大逆心。[二]贬为都乡侯，遣归河闲。翼于是谢宾客，闭门自处。永建五年，父开上书，愿分蠡吾县以封翼，顺帝从之。</p>
              <p>　　注[一]平原王得无子，故立之也。</p>
              <p>　　注[二]神器喻帝位也。老子曰：&quot;天下神器，不可为也。&quot;</p>
              <p>　　翼卒，子志嗣，为大将军梁冀所立，是为桓帝。梁太后诏追尊河闲孝王为孝穆皇，夫人赵氏曰孝穆后，庙曰清庙，陵曰乐成陵；蠡吾先侯曰孝崇皇，庙曰烈庙，陵曰博陵。皆置令、丞，使司徒持节奉策书、玺绶，祠以太牢。建和二年，更封帝*(兄)**[弟]*都乡侯硕为平原王，留博陵，奉翼后。尊翼夫人马氏为孝崇博园贵人，以涿郡之良乡、故安，河闲之蠡吾三县为汤沐邑。硕嗜酒，多过失，帝令马贵人领王家事。建安十一年，国除。</p>
              <p>　　解渎亭侯淑，以河闲孝王子封。淑卒，子*(长)**[苌]*嗣。*(长)**[苌]*卒，子宏嗣，为大将军窦武所立，是为灵帝。建宁元年，窦太后诏追尊皇祖淑为孝元皇，夫人夏氏曰孝元后，陵曰敦陵，庙曰靖庙；皇考长为孝仁皇，夫人董氏为慎园贵人，陵曰慎陵，庙曰奂庙。皆置令、丞，使司徒持节之河闲奉策书、玺绶，祠以太牢，常以岁时遣中常侍持节之河闲奉祠。</p>
              <p>　　熹平三年，使使拜河闲安王利子康为济南王，奉孝仁皇祀。</p>
              <p>　　康薨，子赟嗣，建安十二年，为黄巾贼所害。子开嗣，立十三年，魏受禅，以为崇德侯。</p>
              <p>　　城阳怀王淑，以永元二年分济阴为国。立五年薨，葬于京师。无子，国除，还并济阴。</p>
              <p>　　广宗殇王万岁，以永元五年封，分钜鹿为国。其年薨，葬于京师。无子，国除，还并钜鹿。</p>
              <p>　　平原怀王胜，和帝长子也。不载母氏。少有痼疾，延平元年封。立八年薨，葬于京师。无子，邓太后立乐安夷王宠子得为平原王，奉胜后，是为哀王。</p>
              <p>　　得立六年薨，无子，永宁元年，太后又立河闲王开子都乡侯翼为平原王嗣。安帝废之，国除。</p>
              <p>　　论曰：传称吴子夷昧，甚德而度，有吴国者，必其子孙。[一]章帝长者，事从敦厚，继祀汉室，咸其苗裔，古人之言信哉！</p>
              <p>　　注[一]夷昧，吴君之名。左传屈狐庸谓赵文子曰：&quot;若天所启，其在今嗣君乎？</p>
              <p>　　甚德而度，德不失人，度不失事，有吴国者，必此君之子孙也。&quot;杜预注云：&quot;嗣君谓夷昧也。&quot;</p>
              <p>　　赞曰：章祚不已，本枝流祉。质惟伉孙，安亦庆子。河闲多福，桓、灵承祀。</p>
              <p>　　济北无骄，皇恩宠饶。平原抱痼，三王薨朝。[一]振振子孙，或秀或苗。[二]</p>
              <p>　　注[一]平春王全、广宗王万岁、城阳王淑并薨于京师也。</p>
              <p>　　注[二]振振，仁厚貌也，音之人反。诗国风曰：&quot;宜尔子孙振振兮。&quot;论语曰：</p>
              <p>　　&quot;苗而不秀者有矣夫，秀而不实者有矣夫！&quot;苗谓早夭，秀谓成长也。</p>
              <p>　　校勘记</p>
              <p>　　一七九七页二行章帝八王传第四十五按：集解引黄山说，谓八王中平原王胜既为和帝子，应称&quot;章和八王&quot;，如前书&quot;宣元六王&quot;之例，&quot;帝&quot;盖误字。</p>
              <p>　　一七九七页九行改*[封]*鸿*(封)*勃海王校补谓案文&quot;鸿封&quot;当作&quot;封鸿&quot;。今据改。</p>
              <p>　　一七九八页一行奉鸿*(嗣)**[祀]*据汲本、殿本改。</p>
              <p>　　一七九九页五行太贵人生庆按：集解引惠栋说，谓续汉书云&quot;小贵人&quot;。</p>
              <p>　　一八０一页六行中傅宦者也按：汲本&quot;宦者&quot;作&quot;官名&quot;。</p>
              <p>　　一八０二页一二行庆到国下令按：刊误谓&quot;令&quot;下少一&quot;曰&quot;字。</p>
              <p>　　一八０二页一三行既以薄佑按：&quot;佑&quot;当作&quot;祜&quot;，汲本正作&quot;祜&quot;。然范书&quot;祜&quot;字皆作&quot;佑&quot;，或别有所讳，参阅安帝纪校记。</p>
              <p>　　一八０三页一行续汉*(书)**[志]*曰按：&quot;书&quot;当作&quot;志&quot;，各本皆失正，今改。</p>
              <p>　　一八０三页六行留庆长子佑集解引惠栋说，谓按说文当作&quot;祜&quot;。今按：范书&quot;祜&quot;皆作&quot;佑&quot;，参阅安帝纪校记。</p>
              <p>　　一八０四页一０行*(太)**[大]*宗之义按：殿本考证谓何焯校本&quot;太&quot;改&quot;大&quot;，是。今据改。注同。</p>
              <p>　　一八０四页一一行使司徒持节与大鸿胪奉策书玺绶*[之]*清河校补谓案文&quot;清河&quot;上少一&quot;之&quot;字。今据补。</p>
              <p>　　一八０五页四行事已见耿舒传&quot;已&quot;原作&quot;以&quot;，径据汲本、殿本改。按：已以通。</p>
              <p>　　一八０五页九行*[延平]*立三十五年薨据刊误补。</p>
              <p>　　一八０五页一四行甘陵人刘文与南郡妖贼刘鲔交通按：集解引洪颐餦说，谓李固传&quot;甘陵刘文，魏郡刘鲔，各谋立蒜为天子&quot;。甘陵、魏郡皆与清河近，此作&quot;南郡&quot;，误。又&quot;刘鲔&quot;朱穆传作&quot;严鲔&quot;。</p>
              <p>　　一八０六页一行坐贬爵为尉氏侯徙桂阳按：集解引惠栋说，谓天文志&quot;徙为犍为都乡侯，薨，国绝&quot;。</p>
              <p>　　一八０七页四行立战乡侯安国为济北王按：集解引惠栋说，谓&quot;战乡&quot;疑作&quot;阐乡&quot;。又引钱大昕说，谓和帝纪封故济北王寿子安为济北王，无&quot;国&quot;字。</p>
              <p>　　一八０七页六行安国立*(十)**[七]*年薨张□谓案文&quot;十&quot;当为&quot;七&quot;。质帝纪永嘉元年四月，济北王安薨，距永和四年止七年耳。今据改。</p>
              <p>　　一八０七页一三行次立*[十]*七年薨张森楷校勘记谓次以本初元年嗣，若立七年，当薨于元嘉二年，而本纪于延熹五年乃有次薨之文，则相距十七年矣，&quot;七&quot;上明夺&quot;十&quot;字。今据补。</p>
              <p>　　一八０八页二行永宁元年至奉乐成王党祀按：集解引钱大昕说，谓安帝纪是年与平原王同封者，乃济北王寿之子乐成王苌也。其明年为建光元年，邓太后崩，乐成王苌亦以罪废。又明年为延光元年，始改乐成国为安平，封河闲王开子得为王，得与德本一人也。此传盖有脱文，不可考矣。</p>
              <p>　　一八０八页八行王不服按：刊误谓&quot;服&quot;上少一&quot;王&quot;字。</p>
              <p>　　一九０九页四行中大夫赵王按：集解引惠栋说，谓蒋果云&quot;中大夫&quot;疑当作&quot;中大人&quot;。又殿本考证谓&quot;王&quot;字疑当作&quot;玉&quot;，邓太后纪有宫人赵玉。</p>
              <p>　　一八０九页一０行更封帝*(兄)**[弟]*都乡侯硕为平原王按：&quot;兄&quot;当依桓帝纪作&quot;弟&quot;。桓帝纪校补引侯康说，谓东观记称桓帝为蠡吾侯长子，则帝不得有兄也。今据改。</p>
              <p>　　一八０九页一三行子*(长)**[苌]*嗣刊误谓案纪&quot;长&quot;作&quot;苌&quot;，他书亦然，明此误。今据改。</p>
              <p>　　一八一０页二行康为济南王按：集解引钱大昕说，谓案光武子有济南安王康，此济南王亦名康，先后同国同名，亦可疑也。御览引续汉书，此济南王名庾。</p>
              <p>　　一八一０页三行子开嗣按：集解引惠栋说，谓开为孝王六世孙，不应与始封之祖同讳，有误。 </p>
            </td>
          </tr>
        </table>
        <p>&nbsp;</p><table width="460" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='58.htm'>上一页 </a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='60.htm'>下一页 </a></div>
                  </td>
                </tr>
              </table>
              <p align=center>作者：[南朝宋]范晔 
              <hr width=90%>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
        
      </td>
      <td valign="top" width="19"><img src="rightbg.gif" width="19" height="400"><img src="right.gif" width="19" height="146"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="66" height="21"><img src="bottom1.gif" width="66" height="21"></td>
      <td background="bottombg.gif" width="500"></td>
      <td width="210"></td>
    </tr>
  </table>
</div>
</body>
</html>
