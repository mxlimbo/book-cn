<html>
<head>
<title>后汉书卷五十三　周黄徐姜申屠列传　第四十三</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0">
    <tr>
      <td width="239" height="24"><img src="up1.gif" width="239" height="24"></td>
      <td width="537" background="up1bg.gif"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="167" height="49"><img src="up2left.gif" width="167" height="49"></td>
      <td valign="bottom"><img src="bg.gif" width="50" height="20"><a href="content.htm"><img src="top.gif" width="46" height="15" border="0"></a><img src="bg.gif" width="40" height="7"><a href="56.htm"><img src="last.gif" width="46" height="15" border="0"></a><img src="bg.gif" width="40" height="30"><a href="58.htm"><img src="next.gif" width="46" height="15" border="0"></a></td>
      <td width="19" background="rightbg.gif">&nbsp;</td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td valign="top" width="66" background="leftbg.gif"><img src="up3.gif" width="66" height="580"></td>
      <td valign="top" align="center"> 
        <table width="520" cellspacing="0" cellpadding="0" align="center" border="0">
          <tr> 
            <td> 
              <p align="center">&nbsp;</p>
              <p align="center" class="h">后汉书卷五十三　<br>
                周黄徐姜申屠列传　第四十三</p>
            </td>
          </tr>
        </table>
        <br>
        <table width="520" border="0" cellspacing="0" cellpadding="0" align="center">
          <tr> 
            <td>　　易曰：&quot;君子之道，或出或处，或默或语。&quot;[一]孔子称&quot;蘧伯玉邦有道则仕，邦无道则可卷而怀也&quot;。[二]然用舍之端，君子之所以存其诚也。[三]故其行也，则濡足蒙垢，出身以暛时；[四]及其止也，则穷栖茹菽，臧宝以迷国。[五]
              <p>　　注[一]上系之词也。言贤哲所行，其趣异也。</p>
              <p>　　注[二]论论蘧伯玉名瑗，韂大夫也。卷而怀谓不预时政，不忤于人者也。</p>
              <p>　　注[三]诚，实也。孔子曰：&quot;用之则行，舍之则臧。&quot;易曰：&quot;闲邪存其诚。&quot;</p>
              <p>　　注[四]新序曰：&quot;申徒狄非时，将自投河，崔嘉闻而止之曰：'吾闻圣人从事于天地之闲，人之父母也。今为濡足之故，不救溺人乎？'&quot;注[五]尔雅曰：&quot;啜，茹也。&quot;孙卿子曰：&quot;君子啜菽饮水，非愚也，是节然也。&quot;</p>
              <p>　　论语曰，阳货谓孔子曰：&quot;怀其宝而迷其邦，可谓仁乎？&quot;</p>
              <p>　　太原闵仲叔者，[一]世称节士，虽周党之洁清，自以弗及也。党见其含菽饮水，遗以生蒜，受而不食。[二]建武中，应司徒侯霸之辟，既至，霸不及政事，徒劳苦而已。[三]仲叔恨曰：&quot;始蒙嘉命，且喜且惧；今见明公，喜惧皆去。以仲叔为不足问邪，不当辟也。辟而不问，是失人也。&quot;遂辞出，投劾而去。[四]</p>
              <p>　　复以博士征，不至。客居安邑。老病家贫，不能得肉，日买劕肝一片，屠者或不肯与，安邑令闻，□吏常给焉。仲叔怪而问之，知，乃叹曰：&quot;闵仲叔岂以口腹累安邑邪？&quot;遂去，客沛。以寿终。</p>
              <p>　　注[一]谢沉书曰：&quot;闵贡字仲叔。&quot;</p>
              <p>　　注[二]党与仲叔同郡，亦贞介士也。见逸人传。皇甫谧高士传曰：&quot;党见仲叔食无菜，遗之生蒜。仲叔曰：'我欲省烦耳，今更作烦邪？'受而不食。&quot;</p>
              <p>　　注[三]劳其勤苦也。劳音力到反。</p>
              <p>　　注[四]案罪曰劾，自投其劾状而去也。投犹下也。今有投辞、投牒之言也。</p>
              <p>　　仲叔同郡荀恁，字君大，[一]少亦修清节。资财千万，父越卒，悉散与九族。</p>
              <p>　　隐居山泽，以求厥志。王莽末，匈奴寇其本县广武，[二]闻恁名节，相约不入荀氏闾。光武征，以病不至。永平初，东平王苍为骠骑将军，开东合延贤俊，辟而应焉。及后朝会，显宗戏之曰：&quot;先帝征君不至，骠骑辟君而来，何也？&quot;</p>
              <p>　　对曰：&quot;先帝秉德以惠下，故臣可得不来。骠骑执法以检下，[三]故臣不敢不至。&quot;后月余，罢归，卒于家。</p>
              <p>　　注[一]恁音而甚反。</p>
              <p>　　注[二]广武，县，属太原郡，故城在今代州鴈门县也。</p>
              <p>　　注[三]检犹察也。</p>
              <p>　　桓帝时，安阳人魏桓，字仲英，亦数被征。其乡人劝之行。桓曰：&quot;夫干禄求进，所以行其志也。今后宫千数，其可损乎？厩马万匹，其可减乎？左右悉权豪，其可去乎？&quot;皆对曰：&quot;不可。&quot;桓乃慨然叹曰：&quot;使桓生行死归，于诸子何有哉！&quot;[一]遂隐身不出。</p>
              <p>　　注[一]若忤时强谏，死而后归，于诸劝行者复何益也。</p>
              <p>　　若二三子，可谓识去就之燍，候时而处。[一]夫然，岂其枯槁苟而已哉？盖诡时审己，以成其道焉。[二]余故列其风流，区而载之。[三]</p>
              <p>　　注[一]燍，节也。候时以居，不失去就也。</p>
              <p>　　注[二]诡，违也。*(亦)**[夡]*若违时，志存量己也。</p>
              <p>　　注[三]言其清洁之风，各有条流，故区别而纪之。</p>
              <p>　　周燮字彦祖，汝南安城人，*(法)**[决]*曹掾燕之后也。[一]燮生而钦颐折頞，丑状骇人。[二]</p>
              <p>　　其母欲□之，其父不听，曰：&quot;吾闻贤圣多有异貌。[三]兴我宗者，乃此儿也。&quot;</p>
              <p>　　于是养之。</p>
              <p>　　注[一]燕具独行篇周嘉传。</p>
              <p>　　注[二]颐，颔也。钦颐，曲颔也。说文曰：&quot;頞，鼻茎也。&quot;折亦曲也。钦音丘凡反。钦或作&quot;顩&quot;，音同。</p>
              <p>　　注[三]伏羲牛首，女娲蛇躯，嚱繇鸟喙，孔子牛唇，是圣贤异貌也。又蔡泽亦顩颐蹙頞。</p>
              <p>　　始在髫鬌，而知廉让；[一]十岁就学，能通诗、论；及长，专精礼、易。不读非圣之书，不修贺问之好。有先人草庐结于罔畔，[二]下有陂田，常肆勤以自给。[三]非身所耕渔，则不食也。乡党宗族希得见者。[四]</p>
              <p>　　注[一]髫，发也。礼记曰：&quot;子生三月之末，择日翦发为*(髫)**[鬌]*，男角女羁，否则男左女右。&quot;鬌音徒果反。</p>
              <p>　　注[二]山脊曰冈。</p>
              <p>　　注[三]肆，陈也。</p>
              <p>　　注[四]谢承书曰&quot;燮居家清处，非法不言，兄弟、父子、室家相待如宾，乡曲不善者皆从其教&quot;也。</p>
              <p>　　举孝廉、贤良方正，特征，皆以疾辞，延光二年，安帝以玄纁羔币聘燮，[一]</p>
              <p>　　及南阳冯良，二郡各遣丞掾致礼。宗族更劝之曰：&quot;夫修德立行，所以为国。自先世以来，勋宠相承，君独何为守东冈之陂乎？&quot;燮曰：&quot;吾既不能隐处巢穴，追绮季之迹，[二]而犹显然不远父母之国，斯固以滑泥扬波，同其流矣。[三]</p>
              <p>　　夫修道者，度其时而动。动而不时，焉得亨乎！&quot;[四]</p>
              <p>　　因自载到颍川阳城，遣*[门]*生送敬，遂辞疾而归。[五]良亦载病到近县，送礼而还。[六]诏书告二郡，岁以羊酒养病。</p>
              <p>　　注[一]礼，卿执羔。董仲舒春秋繁露曰：&quot;凡赞卿用羔，羔有角而不用，类仁者；</p>
              <p>　　执之不鸣，杀之不綥，类死义者；羔饮其母必跪，类知礼者：故以为贽。&quot;</p>
              <p>　　注[二]绮季、东园公、夏黄公、□里先生，谓之四皓，隐于商山。见前书也。</p>
              <p>　　注[三]滑，混也。楚词：&quot;何不滑其泥而扬其波。&quot;滑音古没反。</p>
              <p>　　注[四]亨，通也。书曰：&quot;虑善以动，动惟厥时。&quot;</p>
              <p>　　注[五]送敬犹致谢也。</p>
              <p>　　注[六]送礼谓送其所致之礼也。</p>
              <p>　　良字君郎。出于孤微，少作县吏。年三十，为尉从佐。[一]奉檄迎督邮，即路慨然，耻在畼役，[二]因坏车杀马，毁裂衣冠，乃遁至犍为，从杜抚学。妻子求索，踪夡断绝。后乃见草中有败车死马，衣裳腐朽，谓为虎狼盗贼所害，发丧制服。积十许年，乃还乡里。志行高整，非礼不动，遇妻子如君臣，乡党以为仪表。燮、良年皆七十余终。</p>
              <p>　　注[一]从佐谓随从而已，不主案牍也。</p>
              <p>　　注[二]厮，贱也。</p>
              <p>　　黄宪字叔度，汝南慎阳人也。[一]世贫贱，父为牛医。</p>
              <p>　　注[一]在慎水之南，因以名县。南阳有顺阳国，而流俗书此或作&quot;顺阳&quot;者，误。</p>
              <p>　　颍川荀淑至慎阳，遇宪于逆旅，[一]时年十四，淑竦然异之，揖与语，移日不能去。谓宪曰：&quot;子，吾之师表也。&quot;既而前至袁*(闳)**[阆]*[二]所，未及劳问，逆曰：&quot;子国有颜子，宁识之乎？&quot;[三]*(闳)**[阆]*曰：&quot;见吾叔度邪？&quot;</p>
              <p>　　是时，同郡戴良才高倨毝，而见宪未尝不正容，及归，罔然若有失也。其母问曰：&quot;汝复从牛医儿来邪？&quot;对曰：&quot;良不见叔度，不自以为不及；既鷪其人，则瞻之在前，忽焉在后，[四]固难得而测矣。&quot;同郡陈蕃、周举常相谓曰：&quot;时月之闲不见黄生，则鄙吝之萌复存乎心。&quot;[五]及蕃为三公，临朝叹曰：&quot;叔度若在，吾不敢先佩印绶矣。&quot;太守王龚在郡，礼进贤达，多所降致，卒不能屈宪。郭林宗少游汝南，先过袁*(闳)**[阆]*，不宿而退；进往从宪，累日方还。</p>
              <p>　　或以问林宗。[六]林宗曰：&quot;奉高之器，譬诸*(泛)**[氿]*滥，虽清而易挹。[七]</p>
              <p>　　叔度汪汪若千顷陂，澄之不清，淆之不浊，不可量也。&quot;[八]</p>
              <p>　　注[一]逆旅，客舍。</p>
              <p>　　注[二]一作&quot;阆&quot;。</p>
              <p>　　注[三]颜子，颜回也。</p>
              <p>　　注[四]论语颜回慕孔子之言也。</p>
              <p>　　注[五]吝，贪也。</p>
              <p>　　注[六]郭泰别传曰：&quot;时林宗过薛恭祖，恭祖问曰：'闻足不见袁奉高，车不停轨，銮不辍軶，从叔度乃弥信宿也？'&quot;注[七]奉高，闳字也。尔雅曰：&quot;侧出*(泛)**[氿]*泉，正出滥泉。&quot;*(泛)**[氿]*音轨。滥音槛。</p>
              <p>　　注[八]淆，混也。</p>
              <p>　　宪初举孝廉，又辟公府，友人劝其仕，宪亦不拒之，暂到京师而还，竟无所就。</p>
              <p>　　年四十八终，天下号曰&quot;征君&quot;。</p>
              <p>　　论曰：黄宪言论风旨，无所传闻，然士君子见之者，靡不服深远，去玼吝。[一]</p>
              <p>　　将以道周性全，无德而称乎？[二]余曾祖穆侯[三]以为宪隤然其处顺，[四]渊乎其似道，[五]浅深莫臻其分，清浊未议其方。[六]若及门于孔氏，其殆庶乎！</p>
              <p>　　[七]故尝着论云。</p>
              <p>　　注[一]玼音此。说文曰：&quot;鲜色也。&quot;据此文当为&quot;疵&quot;，作&quot;玼&quot;者，古字通也。</p>
              <p>　　注[二]道周备，性全一。无德而称，言其德大无能名焉。</p>
              <p>　　注[三]晋书曰：&quot;范汪字玄平，安北将军，谥曰穆侯。汪生宁，宁生泰，泰生晔。&quot;</p>
              <p>　　注[四]易系词曰：&quot;坤隤然示人简矣。&quot;隤，柔顺貌。</p>
              <p>　　注[五]老子曰：&quot;道冲而用之，或不盈，渊乎似万物之宗。&quot;言渊深不可知也。</p>
              <p>　　注[六]广雅曰：&quot;方，所也。&quot;</p>
              <p>　　注[七]易系词曰：&quot;颜氏之子，其殆庶几乎！&quot;殆，近也。</p>
              <p>　　徐嗫字孺子，豫章南昌人也。[一]家贫，常自耕稼，非其力不食。恭俭义让，所居服其德。屡辟公府，不起。</p>
              <p>　　注[一]豫章，郡，今洪州也。南昌，县，即今豫章县也。谢承书曰&quot;稚少为诸生，学严氏春秋、京氏易、欧阳尚书，兼综风角、星官、筭历、河图、七纬、推步、变易，异行矫时俗，闾里服其德化。有失物者，县以相还，道无拾遗。</p>
              <p>　　四察孝廉，五辟宰府，三举茂才&quot;也。</p>
              <p>　　时陈蕃为太守，以礼请署功曹，嗫不免之，既谒而退。蕃在郡不接宾客，唯嗫来特设一榻，去则县之。后举有道，家拜太原太守，[一]皆不就。</p>
              <p>　　注[一]就家而拜之也。</p>
              <p>　　延熹二年，尚书令陈蕃、仆射胡广等上疏荐嗫等曰：&quot;臣闻善人天地之纪，政之所由也。[一]诗云：'思皇多士，生此王国。'[二]天挺俊乂，为陛下出，当辅弼明时，左右大业者也。[三]伏见处士豫章徐嗫、彭城姜肱、汝南袁闳、[四]</p>
              <p>　　京兆韦着、[五]颍川李昙，德行纯备，着于人听。若使擢登三事，协亮天工，必能翼宣盛美，增光日明矣。&quot;桓帝乃以安车玄纁，备礼征之，并不至。帝因问蕃曰：&quot;徐嗫、袁闳、韦着谁为先后？&quot;</p>
              <p>　　蕃对曰：&quot;闳出生公族，闻道渐训。着长于三辅礼义之俗，所谓不扶自直，不镂自雕。[六]至于嗫者，爰自江南卑薄之域，而角立杰出，宜当为先。&quot;[七]</p>
              <p>　　注[一]左传曰，晋三蜔害伯宗，谮而杀之，及栾弗忌。韩献子曰&quot;蜔氏其不免乎！善人天地之纪也，而骤绝之，不亡何待&quot;也。</p>
              <p>　　注[二]大雅文王之诗也。思，愿也。皇，天也。思愿天多生贤人于此王国。</p>
              <p>　　注[三]左右，助也。</p>
              <p>　　注[四]闳见袁安传。谢承书曰：&quot;闳少修志节，矫俗高厉。&quot;</p>
              <p>　　注[五]着见韦彪传。谢承书曰：&quot;为三辅冠族。着少修节操，持京氏易、韩诗，博通术蓺。&quot;</p>
              <p>　　注[六]说苑曰&quot;蓬生枲中，不扶自直&quot;也。</p>
              <p>　　注[七]如角之特立也。</p>
              <p>　　嗫尝为太尉黄琼所辟，不就。及琼卒归葬，嗫乃负粮徒步到江夏赴之，设鸡酒薄祭，哭毕而去，不告姓名。[一]时会者四方名士郭林宗等数十人，闻之，疑其嗫也，乃选能言语生茅容轻骑追之。及于涂，容为设饭，共言稼穑之事。临诀去，谓容曰：&quot;为我谢郭林宗，大树将颠，非一绳所维，何为栖栖不遑宁处？&quot;</p>
              <p>　　[二]及林宗有母忧，嗫往吊之，置生刍一束于庐前而去。觽怪，不知其故。林宗曰：&quot;此必南州高士徐孺子也。诗不云乎，'生刍一束，其人如玉。'[三]吾无德以堪之。&quot;</p>
              <p>　　注[一]谢承书曰：&quot;嗫诸公所辟虽不就，有死丧负笈赴吊。常于家豫炙鸡一只，以一两挠絮渍酒中，暴干以里鸡，径到所起頉□外，以水渍挠使有酒气，斗米饭，白茅为藉，以鸡置前，醊酒毕，留谒则去，不见丧主。&quot;</p>
              <p>　　注[二]颠，仆也。维，系也。喻时将衰季，岂一人可能救邪？</p>
              <p>　　注[三]小雅白驹诗。此戒贤者，行所舍，主人之饩虽薄，要就贤主人，其德如玉然也。</p>
              <p>　　灵帝初，欲蒲轮聘嗫，会卒，时年七十二。</p>
              <p>　　子胤字季登，笃行孝悌，亦隐居不仕。[一]太守华歆礼请相见，固病不诣。[二]</p>
              <p>　　汉末寇贼从横，皆敬胤礼行，转相约□，不犯其闾。建安中卒。</p>
              <p>　　注[一]谢承书曰&quot;胤少遭父母丧，致哀毁瘁，欧血发病。服阕，隐居林薮，躬耕稼穑，□则诵经，贫窭困乏，执志弥固，不受惠于人&quot;也。</p>
              <p>　　注[二]魏志曰，歆字子鱼，平原人。为豫章太守。为政清净不烦，吏人咸感而爱之。</p>
              <p>　　李昙字云，少孤，继母严酷，昙事之愈谨，[一]为乡里所称法。养亲行道，终身不仕。</p>
              <p>　　注[一]谢承书曰：&quot;昙少丧父，躬事继母。*[继母]*酷烈，昙性纯孝，定省恪勤，妻子恭奉，寒苦执劳，不以为怨。得四时珍玩，先以进母。与徐孺子等海内列名五处士焉。&quot;</p>
              <p>　　姜肱字伯淮，彭城广戚人也。[一]家世名族。[二]肱与二弟仲海、季江，俱以孝行着闻。其友爱天至，常共卧起。[三]及各娶妻，兄弟相恋，不能别寑，以系嗣当立，乃递往就室。</p>
              <p>　　注[一]广戚故城今徐州沛县东。</p>
              <p>　　注[二]谢承书曰&quot;祖父豫章太守，父任城相&quot;也。</p>
              <p>　　注[三]谢承书曰&quot;肱性笃孝，事继母恪勤。母既年少，又严厉。肱感恺风之孝，兄弟同被而寑，不入房室，以慰母心&quot;也。</p>
              <p>　　肱博通五经，兼明星纬，士之远来就学者三千余人。诸公争加辟命，皆不就。</p>
              <p>　　二弟名声相次，亦不应征聘，时人慕之。</p>
              <p>　　肱尝与季江谒郡，夜于道遇盗，欲杀之。肱兄弟更相争死，贼遂两释焉，[一]</p>
              <p>　　但掠夺衣资而已。既至郡中，见肱无衣服，怪问其故，肱托以它辞，终不言盗。</p>
              <p>　　盗闻而感悔，后乃就精庐，[二]求见征君。肱与相见，皆叩头谢罪，而还所略物。肱不受，劳以酒食而遣之。</p>
              <p>　　注[一]谢承书曰&quot;肱与季江俱乘车行适野庐，为贼所劫，取其衣物，欲杀其兄弟。肱谓盗曰：'弟年幼，父母所怜愍，又未娉娶，愿自杀身济弟。'季江言：</p>
              <p>　　'兄年德在前，家之珍宝，国之英俊，乞自受戮，以代兄命。'盗戢刃曰：'二君所谓贤人，吾等不良，妄相侵犯。'□物而去。肱车中尚有数千钱，盗不见也，使从者追以与之，亦复不受。肱以物经历盗手，因以付亭吏而去&quot;也。</p>
              <p>　　注[二]精庐即精舍也。</p>
              <p>　　后与徐嗫俱征，不至。桓帝乃下彭城使画工图其形状。肱卧于幽闇，以被韬面，[一]言患眩疾，不欲出风。工竟不得见之。</p>
              <p>　　注[一]韬，臧也。</p>
              <p>　　中常侍曹节等专执朝事，新诛太傅陈蕃﹑大将军窦武，欲借宠贤德，以释觽望，乃白征肱为太守。肱得诏，乃私告其友曰：&quot;吾以虚获实，遂藉声价。明明在上，犹当固其本志，况今政在阉竖，夫何为哉！&quot;乃隐身遯命，远浮海滨。再以玄纁聘，不就。即拜太中大夫，诏书至门，[一]肱使家人对云&quot;久病就医&quot;。遂羸服闲行，窜伏青州界中，卖卜给食。召命得断，家亦不知其处，历年乃还。年七十七，熹平二年终于家。弟子陈留刘操追慕肱德，共刊石颂之。</p>
              <p>　　注[一]谢承书曰：&quot;灵帝手笔下诏曰：'肱抗陵云之志，养浩然之气，以朕德薄，未肯降志。昔许由不屈，王道为化；夷﹑齐不挠，周德不亏。州郡以礼优顺，勿失其意。'&quot;申屠蟠字子龙，陈留外黄人也。九岁丧父，哀毁过礼。服除，不进酒肉十余年。</p>
              <p>　　每忌日，辄三日不食。[一]</p>
              <p>　　注[一]海内先贤传曰：&quot;蟠在頉侧致甘露﹑白雉，以孝称。&quot;</p>
              <p>　　同郡缑氏女玉为父报雠，[一]杀夫氏之党，吏执玉以告外黄令梁配，[二]配欲论杀玉。蟠时年十五，为诸生，进谏曰：&quot;玉之节义，足以感无耻之孙，激忍辱之子。不遭明时，尚当表旌庐墓，况在清听，而不加哀矜！&quot;配善其言，乃为谳得减死论。[三]乡人称美之。</p>
              <p>　　注[一]缑，姓也。</p>
              <p>　　注[二]续汉书曰&quot;同县大女缑玉为从父报仇，杀夫之从母兄李士，姑执玉以告吏&quot;也。</p>
              <p>　　注[三]谳，请也。</p>
              <p>　　家贫，佣为漆工。郭林宗见而奇之。同郡蔡邕深重蟠，及被州辟，乃辞让之曰：</p>
              <p>　　&quot;申屠蟠禀气玄妙，性敏心通，丧亲尽礼，几于毁灭。至行美义，人所鲜能。</p>
              <p>　　安贫乐潜，味道守真，不为燥湿轻重，[一]不为穷达易节。[二]方之于邕，以齿则长，以德则贤。&quot;</p>
              <p>　　注[一]律历志曰：&quot;铜为物至精，不为燥湿寒暑变其节，不为风雨暴露改其形，介然有常，似于士君子之行。&quot;</p>
              <p>　　注[二]易曰：&quot;穷则独善其身，达则兼济天下。&quot;</p>
              <p>　　后郡召为主簿，不行。[一]遂隐居精学，博贯五经，兼明图纬。始与济阴王子居同在太学，子居临殁，以身托蟠，蟠乃躬推辇车，送丧归乡里。遇司隶从事于河巩之闲，[二]从事义之，为封传护送，[三]蟠不肯受，投传于地而去。事毕还学。</p>
              <p>　　注[一]谢承书曰&quot;蟠前后征辟，文书悉挂于树，初不顾眄&quot;也。</p>
              <p>　　注[二]百官志曰&quot;司隶从事史十二人，秩百石&quot;也。</p>
              <p>　　注[三]传谓符牒。使人监送之。</p>
              <p>　　太尉黄琼辟，不就。及琼卒，归葬江夏，四方名豪会帐下者六七千人，[一]互相谈论，莫有及蟠者。唯南郡一生与相酬对，既别，执蟠手曰：&quot;君非聘则征，如是相见于上京矣。&quot;蟠勃然作色曰：&quot;始吾以子为可与言也，何意乃相拘教乐贵之徒邪？&quot;[二]因振手而去，不复与言。再举有道，不就。[三]</p>
              <p>　　注[一]帐下，葬处。</p>
              <p>　　注[二]乐音五孝反。</p>
              <p>　　注[三]谢承书曰&quot;诏书令郡以礼发遣，蟠到河南万岁亭，折辕而旋&quot;也。</p>
              <p>　　先是京师游士汝南范滂等非讦朝政，自公卿以下皆折节下之。[一]太学生争慕其风，以为文学将兴，处士复用。蟠独叹曰：&quot;昔战国之世，处士横议，[二]列国之王，至为拥篲先驱，[三]卒有坑儒烧书之祸，今之谓矣。&quot;乃绝夡于梁砀之闲，[四]因树为屋，自同佣人。[五]居二年，滂等果罹党锢，或死或刑者数百人，蟠确然免于疑论。后蟠友人陈郡冯雍坐事系狱，豫州牧黄琬欲杀之。或劝蟠救雍，蟠不肯行，曰：&quot;黄子琰为吾故邪，未必合罪。如不用吾言，虽往何益！&quot;琬闻之，遂免雍罪。</p>
              <p>　　注[一]讦谓横议是非也。讦或作&quot;评&quot;也。</p>
              <p>　　注[二]孟子曰：&quot;圣王不作，诸侯恣行，处士横议。&quot;前书曰：&quot;秦既称帝，患周之败，以为起于处士横议，诸侯力争。&quot;音义曰：&quot;言由横议而败之。&quot;</p>
              <p>　　注[三]史记，邹衍如燕，昭王拥篲先驱，请列弟子之坐而受业。筑碣石宫，身亲往师之。</p>
              <p>　　注[四]梁国有砀县。</p>
              <p>　　注[五]谢承书曰&quot;居蓬莱之室，依桑树以为栋&quot;也。</p>
              <p>　　大将军何进连征不诣，进必欲致之，使蟠同郡黄忠书劝曰：&quot;前莫府初开，至如先生，特加殊礼，优而不名，申以手笔，设几杖之坐。经过二载，而先生抗志弥高，所尚益固。窃论先生高节有余，于时则未也。今颍川荀爽载病在道，北海郑玄北面受署。彼岂乐羁牵哉，知时不可逸豫也。昔人之隐，遭时则放声灭夡，巢栖茹薇。[一]其不遇也，则裸身大笑，被发狂歌。[二]今先生处平壤，[三]</p>
              <p>　　游人闲，吟典籍，袭衣裳，事异昔人，而欲远蹈其夡，不亦难乎！孔氏可师，何必首阳。&quot;[四]蟠不荅。</p>
              <p>　　注[一]放，□也。谓□声名也。巢栖谓巢父也。说文：&quot;薇，似藿也。&quot;</p>
              <p>　　注[二]楚词曰：&quot;桑扈裸行。&quot;史记曰：&quot;箕子被发阳狂。&quot;歌谓楚狂接舆歌而过孔子也。</p>
              <p>　　注[三]壤，地也。</p>
              <p>　　注[四]孔子使子路语隐者云：&quot;不仕无义。长幼之节，不可废也；君臣之义如之何其可废也？欲洁其身而乱大伦。&quot;首阳，夷﹑齐所隐山也。</p>
              <p>　　中平五年，复与爽﹑玄及颍川韩融﹑[一]陈纪等十四人并博士征，不至。明年，董卓废立，蟠及爽﹑融﹑纪等复俱公车征，[二]唯蟠不到。觽人咸劝之，蟠笑而不应。居无几，爽等为卓所胁迫，西都长安，京师扰乱。及大驾西迁，公卿多遇兵饥，室家流散，融等仅以身脱。唯蟠处乱末，终全高志。年七十四，终于家。</p>
              <p>　　注[一]融字符长，诏之子也。见韶传。</p>
              <p>　　注[二]续汉志曰，征爽为司空，融为尚书，纪为侍中。</p>
              <p>　　赞曰：琛宝可怀，贞期难对。[一]道苟违运，理用同废。与其遐栖，岂若蒙秽？</p>
              <p>　　[二]凄凄硕人，陵阿穷退。[三]韬伏明姿，甘是堙暧。[四]</p>
              <p>　　注[一]琛宝喻道德也。贞期谓明时也。对，偶也。</p>
              <p>　　注[二]蒙秽谓仕乱朝。</p>
              <p>　　注[三]硕人谓贤者。凄凄，饥病貌也。言贤者退而穷处。诗国风曰：&quot;考盘在阿，硕人之薖。&quot;曲陵曰阿。陵，升也。薖，饥也。薖音苦戈反。</p>
              <p>　　注[四]堙，沉也。暧犹翳也。</p>
              <p>　　校勘记</p>
              <p>　　一七三九页三行邦无道则可卷而怀也按：&quot;则&quot;字原脱，径据汲本﹑殿本补。</p>
              <p>　　一七三九页九行申徒狄按：汲本﹑殿本&quot;徒&quot;作&quot;屠&quot;。</p>
              <p>　　一七四０页七行谢沉书曰按：汲本﹑殿本&quot;沉&quot;作&quot;承&quot;。</p>
              <p>　　一七四０页一二行仲叔同郡荀恁按：集解引钱大昕说，谓案刘平传，数荐达名士承宫﹑郇恁等，即此荀恁也。说文无&quot;荀&quot;字，当以&quot;郇&quot;为正。</p>
              <p>　　一七四一页一二行*(亦)**[夡]*若违时据殿本改。</p>
              <p>　　一七四一页一四行*(法)**[决]*曹掾燕之后也据汲本﹑殿本改。按：殿本考证云&quot;决&quot;字监本作&quot;法&quot;。王会汾谓周嘉传言燕于宣帝时为郡决曹掾，则作&quot;法曹&quot;者误。</p>
              <p>　　一七四二页六行常肆勤以自给按：集解引钱大昕说，谓&quot;肆&quot;当为&quot;肄&quot;字之误。</p>
              <p>　　一七四二页八行择日翦发为*(髫)**[鬌]*据殿本改，与今本礼记合。</p>
              <p>　　一七四三页一行遣*[门]*生送敬据刊误补。</p>
              <p>　　一七四三页五行□里先生殿本&quot;□&quot;作&quot;角&quot;。按：角本有禄音，后人不知，别造&quot;□&quot;字代之。广韵一屋亦作&quot;角&quot;，不作&quot;□&quot;。</p>
              <p>　　一七四三页一０行良字君郎按：集解引惠栋说，谓袁宏纪&quot;君郎&quot;作&quot;君卿&quot;。</p>
              <p>　　一七四四页二行在慎水之南按：校补谓&quot;南&quot;字疑&quot;阳&quot;字之误。</p>
              <p>　　一七四四页四行既而前至袁*(闳)**[阆]*所集解引陈景云说，谓黄宪﹑袁阆俱慎阳人，故荀淑有&quot;子国颜子&quot;之语，慎阳本侯国也。若汝阳袁闳，与宪同郡异县，则作&quot;闳&quot;非矣。又引黄山说，谓此传&quot;闳&quot;皆当作&quot;阆&quot;，惟后徐嗫传所载，则确为袁闳耳。今据改。</p>
              <p>　　一七四四页七行同郡陈蕃周举按：集解引惠栋说，谓世说及袁宏纪皆作&quot;周子居&quot;。</p>
              <p>　　一七四四页一０行譬诸*(泛)**[氿]*滥据殿本改。注同。</p>
              <p>　　一七四四页一一行叔度汪汪若千顷陂按：集解引惠栋说，谓&quot;千顷&quot;续汉书作&quot;万顷&quot;。</p>
              <p>　　一七四四页一三行一作阆按：李慈铭谓黄宪传之&quot;袁闳&quot;，皆为&quot;袁阆&quot;之误。</p>
              <p>　　章怀所注者乃是误本，其云&quot;一作阆&quot;者，乃别据一不误之本。</p>
              <p>　　一七四五页三行乃弥信宿也按：校补引柳从辰说，谓袁宏纪作&quot;乃弥日信宿也&quot;，多&quot;日&quot;字文义更较圆足。</p>
              <p>　　一七四五页四行奉高闳字也按：李慈铭谓袁阆字奉高，见第五十六卷王龚传，宪传与龚传仅隔两卷，章怀又见他本之作&quot;阆&quot;，乃不能援以改正，反注奉高为闳字，可谓率谬。足见当时东宫僚属，各人分注，不相证核也。</p>
              <p>　　一七四六页九行嗫不免之按：殿本考证引何焯说，谓&quot;免&quot;疑作&quot;就&quot;。集解引惠栋说，谓通鉴作&quot;嗫不之免&quot;，胡注&quot;不辞免也&quot;。袁宏纪作&quot;不之起&quot;。</p>
              <p>　　一七四八页一四行躬事继母*[继母]*酷烈据汲本﹑殿本补。</p>
              <p>　　一七四九页二行以系嗣当立殿本考证谓&quot;系&quot;当作&quot;继&quot;。按：集解引黄山说，谓御览五一五引续汉书作&quot;继&quot;。系﹑系﹑继三字古以同义通作。</p>
              <p>　　一七五一页六行姑执玉以告吏也按：&quot;吏&quot;原斗&quot;史&quot;，径改正。</p>
              <p>　　一七五一页一二行易曰达则兼济天下汲本﹑殿本&quot;济&quot;作&quot;善&quot;。按：校补谓&quot;穷则独善其身，达则兼善天下&quot;，语出孟子，注作&quot;易曰&quot;，误。</p>
              <p>　　一七五三页七行居蓬莱之室按：殿本考证王会汾谓蓬莱虽皆草名，然古人或作&quot;蓬蒿&quot;，或作&quot;蒿莱&quot;，至蓬莱二字并用，恐与山名相混，此注&quot;莱&quot;字当是&quot;虆&quot;字之误。</p>
            </td>
          </tr>
        </table>
        <p>&nbsp;</p><table width="460" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='56.htm'>上一页 </a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='58.htm'>下一页 </a></div>
                  </td>
                </tr>
              </table>
              <p align=center>作者：[南朝宋]范晔 
              <hr width=90%>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
        
      </td>
      <td valign="top" width="19"><img src="rightbg.gif" width="19" height="400"><img src="right.gif" width="19" height="146"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="66" height="21"><img src="bottom1.gif" width="66" height="21"></td>
      <td background="bottombg.gif" width="500"></td>
      <td width="210"></td>
    </tr>
  </table>
</div>
</body>
</html>
