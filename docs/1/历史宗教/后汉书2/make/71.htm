<html>
<head>
<title>后汉书卷六十五　皇甫张段列传　第五十五</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0">
    <tr>
      <td width="239" height="24"><img src="up1.gif" width="239" height="24"></td>
      <td width="537" background="up1bg.gif"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="167" height="49"><img src="up2left.gif" width="167" height="49"></td>
      <td valign="bottom"><img src="bg.gif" width="50" height="20"><a href="content.htm"><img src="top.gif" width="46" height="15" border="0"></a><img src="bg.gif" width="40" height="7"><a href="70.htm"><img src="last.gif" width="46" height="15" border="0"></a><img src="bg.gif" width="40" height="30"><a href="72.htm"><img src="next.gif" width="46" height="15" border="0"></a></td>
      <td width="19" background="rightbg.gif">&nbsp;</td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td valign="top" width="66" background="leftbg.gif"><img src="up3.gif" width="66" height="580"></td>
      <td valign="top" align="center"> 
        <table width="520" cellspacing="0" cellpadding="0" align="center" border="0">
          <tr> 
            <td> 
              <p align="center">&nbsp;</p>
              <p align="center" class="h">后汉书卷六十五　皇甫张段列传　第五十五</p>
            </td>
          </tr>
        </table>
        <br>
        <table width="520" border="0" cellspacing="0" cellpadding="0" align="center">
          <tr> 
            <td>　　皇甫规字威明，安定朝那人也。祖父棱，度辽将军。父旗，扶风都尉。
              <p>　　永和六年，西羌大寇三辅，围安定，征西将军马贤将诸郡兵击之，不能克。规虽在布衣，见贤不恤军事，审其必败，乃上书言状。寻而贤果为羌所没。郡将知规有兵略，乃命为功曹，使率甲士八百，与羌交战，斩首数级，贼遂退却。</p>
              <p>　　举规上计掾。其后羌觽大合，攻烧陇西，朝廷患之。规乃上疏求乞自暛，曰：&quot;臣比年以来，数陈便宜。羌戎未动，策其将反，马贤始出，颇知必败。误中之言，在可考校。臣每惟贤等拥觽四年，未有成功，悬师之费且百亿计，[一]出于平人，回入奸吏。[二]故江湖之人，髃为盗贼，青、徐荒饥，襁负流散。夫羌戎溃叛，不由承平，皆由边将失于绥御。乘常守安，则君侵暴，苟竞小利，则致大害，微胜则虚张首级，军败则隐匿不言。军士劳怨，困于猾吏，进不得快战以徼功，退不得温饱以全命，饿死沟渠，暴骨中原。徒见王师之出，不闻振旅之声。[三]酋豪泣血，惊惧生变。是以安不能久，败则经年。臣所以搏手叩心而增叹者也。愿假臣两营二郡，[四]屯列坐食之兵五千，出其不意，与护羌校尉赵冲共相首尾。土地山谷，臣所晓习；</p>
              <p>　　兵埶巧便，臣已更之。可不烦方寸之印，尺帛之赐，高可以涤患，下可以纳降。</p>
              <p>　　若谓臣年少官轻，不足用者，凡诸败将，非官爵之不高，年齿之不迈。[五]臣不胜至诚，没死自陈。&quot;时帝不能用。</p>
              <p>　　注[一]悬犹停也。</p>
              <p>　　注[二]平人，齐人也。</p>
              <p>　　注[三]振，整；旅，觽也。谷梁传曰&quot;出曰治兵，入曰振旅&quot;也。</p>
              <p>　　注[四]两营谓马贤及赵冲等。二郡，安定、陇西也。</p>
              <p>　　注[五]迈，往也。</p>
              <p>　　冲质之闲，梁太后临朝，规举贤良方正。对策曰：</p>
              <p>　　伏惟孝顺皇帝，初勤王政，纪纲四方，几以获安。后遭奸伪，威分近习，[一]</p>
              <p>　　畜货聚马，戏谑是闻；又因缘嬖幸，受赂卖爵，轻使宾客，交错其闲，天下扰扰，从乱如归，[二]故每有征战，鲜不挫伤，官民并竭，上下穷虚。臣在关西，窃听风声，未闻国家有所先后，[三]而威福之来，咸归权幸。陛下体兼乾坤，聪哲纯茂。摄政之初，拔用忠贞，其余维纲，多所改正。远近翕然，望见太平。</p>
              <p>　　而地震之后，雾气白浊，日月不光，旱魃为虐，[四]大贼从横，流血丹野，庶品不安，谴诚累至，殆以奸臣权重之所致也。</p>
              <p>　　其常侍尤无状者，亟便黜遣，[五]披埽凶党，收入财贿，以塞痛怨，以荅天诫。</p>
              <p>　　注[一]近习，诸佞幸亲近小人也。礼记曰：&quot;虽有贵戚近习。&quot;</p>
              <p>　　注[二]左传曰&quot;人患王之无厌也，故从乱如归&quot;也。</p>
              <p>　　注[三]先后谓进退也。言国家不妄有曪贬进退，而权幸之徒反为祸福也。</p>
              <p>　　注[四]诗大雅曰：&quot;旱魃为虐，如惔如焚。&quot;魃，旱神也。</p>
              <p>　　注[五]无状者，谓无善状。</p>
              <p>　　今大将军梁冀、河南尹不疑，处周、邵之任，为社稷之镇，加与王室世为姻族，[一]今日立号虽尊可也，[二]实宜增修谦节，辅以儒术，省去游娱不急之务，割减庐第无益之饰。夫君者舟也，人者水也。[三]髃臣乘舟者也，将军兄弟操璙者也。若能平志毕力，以度元元，所谓福也。如其怠□，将沦波涛。可不慎乎！夫德不称禄，犹凿墉之趾，以益其高。岂量力审功安固之道哉？凡诸宿猾、酒徒、戏客，皆耳纳邪声，口出谄言，甘心逸游，唱造不义。亦宜贬斥，以惩不轨。令冀等深思得贤之福，失人之累。又在位素餐，尚书怠职，有司依违，莫肯纠察，故使陛下专受谄谀之言，不闻户牖之外。臣诚知阿谀有福，深言近祸，岂敢隐心以避诛责乎！臣生长边远，希涉紫庭，怖慑失守，言不尽心。</p>
              <p>　　注[一]梁商女为顺帝后，后女弟又为桓帝后。冀即商子，故曰代姻也。</p>
              <p>　　注[二]可犹宜也。</p>
              <p>　　注[三]家语孔子曰：&quot;夫君者舟也，人者水也。水可载舟，亦以覆舟。君以此思危，则可知也。&quot;</p>
              <p>　　梁冀忿其刺己，以规为下第，拜郎中。托疾免归，州郡承冀旨，几陷死者再三。</p>
              <p>　　遂以诗﹑易教授，门徒三百余人，积十四年。后梁冀被诛，旬月之闲，礼命五至，皆不就。</p>
              <p>　　时太山贼叔孙无忌侵乱郡县，中郎将宗资讨之未服。公车特征规，拜太山太守。</p>
              <p>　　规到官，广设方略，寇贼悉平。延熹四年秋，叛羌零吾等与先零别种寇钞关中，护羌校尉段颎坐征。[一]后先零诸种陆梁，覆没营坞。[二]规素悉羌事，志自奋暛，乃上疏曰：&quot;自臣受任，志竭愚钝，实赖兖州刺史牵颢之清猛，中郎将宗资之信义，得承节度，幸无咎誉。今猾贼就灭，太山略平，复闻髃羌并皆反逆。</p>
              <p>　　臣生长邠岐，年五十有九，昔为郡吏，再更叛羌，豫筹其事，有误中之言。臣素有固疾，恐犬马齿穷，不报大恩，愿乞冗官，备单车一介之使，劳来三辅，宣国威泽，以所习地形兵埶，佐助诸军。臣穷居孤危之中，坐观郡将，已数十年矣。自鸟鼠至于东岱，其病一也。[三]力求猛敌，不如清平；勤明吴﹑孙，未若奉法。[四]前变未远，臣诚戚之。[五]是以越职，尽其区区。&quot;</p>
              <p>　　注[一]颎击羌，坐为凉州刺史郭闳留兵不进下狱。</p>
              <p>　　注[二]说文曰：&quot;坞，小障也。一曰庳城也。&quot;音乌古反。</p>
              <p>　　注[三]郡将，郡守也。鸟鼠，山名，在今渭州西，即先零羌寇钞处也。东岱谓泰山，叔孙无忌反处也。皆由郡守不加绥抚，致使反叛，其疾同也。</p>
              <p>　　注[四]吴起，魏将也。孙武，吴将也。言若求猛*(敌)**[将]*，不如抚以青平之政；明习兵书，不如郡守奉法，使之无反也。</p>
              <p>　　注[五]戚，忧也。前变谓羌反。</p>
              <p>　　至冬，羌遂大合，朝廷为忧。三公举规为中郎将，持节监关西兵，讨零吾等，破之，斩首八百级。先零诸种羌慕规威信，相劝降者十余万。明年，规因发其骑共讨陇右，而道路隔绝，军中大疫，死者十三四。规亲入庵庐，巡视将士，三军感悦。东羌遂遣使乞降，凉州复通。</p>
              <p>　　先是安定太守孙鉨受取狼籍，属国都尉李翕﹑督军御史张禀多杀降羌，凉州刺史郭闳﹑汉阳太守赵熹并老弱不堪任职，而皆倚恃权贵，不遵法度。规到州界，悉条奏其罪，或免或诛。羌人闻之，翕然反善。沉氐大豪滇昌﹑饥恬等十余万口，复诣规降。</p>
              <p>　　规出身数年，持节为将，拥觽立功，还督乡里，既无它私惠，而多所举奏，又恶绝宦官，不与交通，于是中外并怨，遂共诬规货赂髃羌，令其文降。[一]天子玺书诮让相属。规惧不免，上疏自讼曰：&quot;四年之秋，戎丑蠢戾，[二]爰自西州，侵及泾阳，[三]旧都惧骇，朝廷西顾。明诏不以臣愚驽，急使军就道。[四]幸蒙威灵，遂振国命，羌戎诸种，大小稽首，辄移书营郡，以访诛纳，[五]所省之费，一亿以上。以为忠臣之义，不敢告劳，[六]故耻以片言自及微暛。然比方先事，庶免罪悔。[七]</p>
              <p>　　前践州界，先奏郡守孙鉨，次及属国都尉李翕﹑督军御史张禀；旋师南征，又上凉州刺史郭闳﹑汉阳太守赵熹，陈其过恶，执据大辟。凡此五臣，支党半国，其余墨绶，下至小吏，所连及者，复有百余。吏托报将之怨，子思复父之耻，载贽驰车，怀粮步走，交构豪门，竞流谤讟，云臣私报诸羌，谢其钱货。[八]</p>
              <p>　　若臣以私财，则家无担石；如物出于官，则文簿易考。就臣愚惑，信如言者，前世尚遗匈奴以宫姬，[九]镇乌孙以公主。[一０]今臣但费千万，以怀叛羌。</p>
              <p>　　则良臣之才略，兵家之所贵，将有何罪，负义违理乎？自永初以来，将出不少，覆军有五，动资巨亿。有旋车完封，写之权门，[一一]而名成功立，厚加爵封。</p>
              <p>　　今臣还督本土，悫举诸郡，绝交离亲，戮辱旧故，觽谤阴害，固其宜也。臣虽污秽，廉絜无闻，今见覆没，耻痛实深。传称'鹿死不择音'，谨冒昧略上。&quot;</p>
              <p>　　[一二]</p>
              <p>　　注[一]以文簿虚降，非真心也。</p>
              <p>　　注[二]蠢，动也。戾，乖也。</p>
              <p>　　注[三]县名，属安定郡，其故城在今原州平源县南也。</p>
              <p>　　注[四]就犹上也。</p>
              <p>　　注[五]访，问也。规言羌种既服，臣即移书军营及郡，勘问诛杀并纳受多少之数目也。</p>
              <p>　　注[六]诗小雅曰：&quot;密勿从事，不敢告劳。无罪无辜，谗口□□。&quot;</p>
              <p>　　注[七]先事谓前辈败将也。</p>
              <p>　　注[八]谢犹雠也。</p>
              <p>　　注[九]元帝赐呼韩邪单于待诏掖庭王嫱为阏氏也。</p>
              <p>　　注[一０]武帝以江都王建女细君妻乌孙王昆莫为夫人也。</p>
              <p>　　注[一一]言覆军之将，旋师之日，多载珍宝，封印完全，便入权门。</p>
              <p>　　注[一二]左传曰&quot;鹿死不择音，挺而走险，急何能择&quot;也。</p>
              <p>　　其年冬，征还拜议郎。论功当封。而中常侍徐璜、左悺欲从求货，数遣宾客就问功状，规终不荅。璜等忿怒，陷以前事，下之于吏。官属欲赋敛请谢，规誓而不听，遂以余寇不绝，坐系廷尉，论输左校。[一]诸公及太学生张凤等三百余人诣阙讼之。会赦，归家。</p>
              <p>　　注[一]汉官仪曰，左校署属将作大匠也。</p>
              <p>　　征拜度辽将军，至营数月，上书荐中郎将张奂以自代。曰：&quot;臣闻人无常俗，而政有治乱；兵无强弱，而将有能否。伏见中郎将张奂，才略兼优，宜正元帅，以从觽望。若犹谓愚臣宜充军事者，愿乞冗官，以为奂副。&quot;朝庭从之，以奂代为度辽将军，规为使匈奴中郎将。</p>
              <p>　　及奂迁大司农，规复代为度辽将军。</p>
              <p>　　规为人多意筭，自以连在大位，欲退身避第，数上病，不见听。会友人上郡太守王旻丧还，规缟素越界，到下亭迎之。因令客密告并州刺史胡芳，言规□远军营，公违禁宪，当急举奏。芳曰：&quot;威明欲避第仕涂，故激发我耳。[一]吾当为朝廷爱才，何能申此子计邪！&quot;遂无所问。及党事大起，天下名贤多见染逮，规虽为名将，素誉不高。自以西州豪桀，耻不得豫，乃先自上言：&quot;臣前荐故大司农张奂，是附党也。又臣昔论输左校时，太学生张凤等上书讼臣，是为党人所附也。臣宜坐之。&quot;朝廷知而不问，时人以为规贤。</p>
              <p>　　注[一]言欲归第避仕宦之涂也。</p>
              <p>　　在事数岁，北边威服。永康元年，征为尚书。其夏日食，诏公卿举贤良方正，下问得失。规对曰：&quot;天之于王者，如君之于臣，父之于子也。诫以灾妖，使从福祥。陛下八年之中，三断大狱，[一]一除内嬖，[二]再诛外臣。[三]而灾异犹见，人情未安者，殆贤愚进退，威刑所加，有非其理也。前太尉陈蕃﹑刘矩，[四]忠谋高世，废在里巷；刘佑﹑冯绲﹑[五]赵典﹑尹勋，正直多怨，流放家门；李膺﹑王畅﹑孔翊，絜身守礼，终无宰相之阶。至于钩党之衅，事起无端，[六]虐贤伤善，哀及无辜。今兴改善政，易于覆手，而髃臣杜口，鉴畏前害，互相瞻顾，莫肯正言。伏愿陛下暂留圣明，容受謇直，则前责可弭，后福必降。&quot;</p>
              <p>　　对奏，不省。</p>
              <p>　　注[一]谓诛梁冀，诛邓万﹑邓会，诛李膺等党事也。</p>
              <p>　　注[二]无德而垄曰嬖，谓废邓皇后也。</p>
              <p>　　注[三]杀桂阳太守任胤，杀南阳太守成熖﹑太原太守刘质等也。</p>
              <p>　　注[四]汉官仪曰：&quot;矩字叔方。&quot;</p>
              <p>　　注[五]古本反。</p>
              <p>　　注[六]钩，引也。谓李膺等事也。</p>
              <p>　　迁规弘农太守，封寿成亭侯，邑二百户，让封不受。再转为护羌校尉。熹平三年，以疾召还，未至，卒于谷城，年七十一。所着赋﹑铭﹑碑﹑赞﹑祷文﹑吊﹑章表﹑教令﹑书﹑檄﹑笺记，凡二十七篇。</p>
              <p>　　论曰：孔子称&quot;其言之不怍，则其为之也难&quot;。[一]察皇甫规之言，其心不怍哉！</p>
              <p>　　夫其审己则干禄，见贤则委位，故干禄不为贪，而委位不求让；称己不疑伐，而让人无惧情。故能功成于戎狄，身全于邦家也。</p>
              <p>　　注[一]怍，臱也。</p>
              <p>　　张奂字然明，敦煌*(酒)**[渊]*泉人也。[一]父惇，为汉阳太守。奂少游三辅，师事太尉朱垄，学欧阳尚书。初，牟氏章句浮辞繁多，[二]有四十五万余言，奂减为九万言。后辟大将军梁冀府，乃上书桓帝，奏其章句，诏下东观。以疾去官，复举贤良，对策第一，擢拜议郎。</p>
              <p>　　注[一]*(酒)**[渊]*泉，县名，地多泉水，故城在今*(阳)**[瓜]*州晋昌县东北也。</p>
              <p>　　注[二]时牟卿受书于张堪，为博士，故有牟氏章句。</p>
              <p>　　永寿元年，迁安定属国都尉。初到职，而南匈奴左薁鞬台耆﹑且渠伯德等七千余人寇美稷，东羌复举种应之，而奂壁唯有二百许人，闻即勒兵而出。军吏以为力不敌，叩头争止之。奂不听，遂进屯长城，收集兵士，遣将王韂招诱东羌，因据龟兹，[一]使南匈奴不得交通东羌。诸豪遂相率与奂和亲，共击薁鞬等，连战破之。伯德惶恐，将其觽降，郡界以宁。</p>
              <p>　　注[一]龟兹音丘慈，县名，属上郡。前书音义曰&quot;龟兹国人来降之，因以名县&quot;也。</p>
              <p>　　羌豪帅感奂恩德，上马二十匹，先零酋长又遗金鐻八枚。奂并受之，[一]而召主簿于诸羌前，以酒酹地曰：[二]&quot;使马如羊，不以入獜；使金如粟，不以入怀。&quot;悉以金马还之。[三]羌性贪而贵吏清，前有八都尉率好财货，为所患苦，及奂正身絜己，威化大行。</p>
              <p>　　注[一]郭璞注山海经云：&quot;鐻音渠，金*(食)**[银]*器名。&quot;未详形制也。</p>
              <p>　　注[二]以酒沃地谓之酹。音力外反。</p>
              <p>　　注[三]如羊如粟，喻多也。</p>
              <p>　　迁使匈奴中郎将。时休屠各[一]及朔方乌桓并同反叛，烧度辽将军门，[二]引屯赤坑，鞕火相望。兵觽大恐，各欲亡去。奂安坐帷中，与弟子讲诵自若，军士稍安。乃潜诱乌桓阴与和通，遂使斩屠各渠帅，袭破其觽。诸胡悉降。</p>
              <p>　　注[一]屠音直于反。</p>
              <p>　　注[二]时度辽将军屯五原。</p>
              <p>　　延熹元年，鲜卑寇边，奂率南单于击之，斩首数百级。</p>
              <p>　　明年，梁冀被诛，奂以故吏免官禁锢。奂与皇甫规友善，奂既被锢，凡诸交旧莫敢为言，唯规荐举前后七上。在家四岁，复拜武威太守。平均徭赋，率厉散败，常为诸郡最，河西由是而全。其俗多妖忌，凡二月﹑五月产子及与父母同月生者，悉杀之。奂示以义方，严加赏罚，风俗遂改，百姓生为立祠。举尤异，迁度辽将军。数载闲，幽﹑并清静。</p>
              <p>　　九年春，征拜大司农。鲜卑闻奂去，其夏，遂招结南匈奴﹑乌桓数道入塞，或五六千骑，或三四千骑，寇掠缘边九郡，杀略百姓。秋，鲜卑复率八九千骑入塞，诱引东羌与共盟诅。于是上郡沈氐﹑安定先零诸种共寇武威﹑张掖，缘边大被其毒。朝廷以为忧，复拜奂为护匈奴中郎将，以九卿秩督幽﹑并﹑凉三州及度辽﹑乌桓二营，[一]兼察刺史﹑二千石能否，赏赐甚厚。匈奴、乌桓闻奂至，因相率还降，凡二十万口。奂但诛其首恶，余皆慰纳之。唯鲜卑出塞去。</p>
              <p>　　注[一]明帝永平八年，初置度辽将军，屯五原郡曼□县，汉官仪曰&quot;乌丸校尉屯上谷郡宁县&quot;，故曰二营。</p>
              <p>　　永康元年春，东羌、先零五六千骑寇关中，围祋祤，掠云阳。夏，复攻没两营，杀千余人。冬，羌岸尾、摩蟞等[一]胁同种复钞三辅。奂遣司马尹端、董卓并击，大破之，斩其酋豪，首虏万余人，三州清定。论功当封，奂不事宦官，故赏遂不行，唯赐钱二十万，除家一人为郎。并辞不受，而愿徙属弘农华阴。旧制边人不得内移，唯奂因功特听，故始为弘农人焉。</p>
              <p>　　注[一]蟞音必薛反。</p>
              <p>　　建宁元年，振旅而还。时窦太后临朝，大将军窦武与太傅陈蕃谋诛宦官，事泄，中常侍曹节等于中作乱，以奂新征，不知本谋，矫制使奂与少府周靖率五营士围武。武自杀，蕃因见害。奂迁少府，又拜大司农，以功封侯。奂深病为节所卖，上书固让，封还印绶，卒不肯当。</p>
              <p>　　明年夏，青蛇见于御坐轩前，[一]又大风雨雹，霹雳拔树，诏使百僚各言灾应。</p>
              <p>　　奂上疏曰：&quot;臣闻风为号令，动物通气。[二]木生于火，相须乃明。蛇能屈申，配龙腾蛰。[三]顺至为休征，逆来为殃咎。阴气专用，则凝精为雹。故大将军窦武、太傅陈蕃，或志宁社稷，或方直不回，前以谗胜，并伏诛戮，海内默默，人怀震愤。昔周公葬不如礼，天乃动威。[四]今武、蕃忠贞，未被明宥，妖眚之来，皆为此也。宜急为改葬，徙还家属。其从坐禁锢，一切蠲除。又皇太后虽居南居，而恩礼不接，朝臣莫言，远近失望。宜思大义顾复之报。&quot;[五]天子深纳奂言，以问诸黄门常侍，左右皆恶之，帝不得自从。</p>
              <p>　　注[一]轩，殿槛阑板也。</p>
              <p>　　注[二]翼氏风角曰：&quot;凡风者天之号令，所以谴告人君者也。&quot;</p>
              <p>　　注[三]易曰&quot;龙蛇之蛰，以存身也。&quot;慎子曰&quot;腾蛇游雾，飞龙乘云，云罢雾散，与蚯蚓同&quot;也。</p>
              <p>　　注[四]尚书大传：&quot;周公薨，成王欲葬之于成周，天乃雷雨以风，禾即尽偃，大木斯拔，国人大恐。王葬周公毕，示不敢臣也。&quot;</p>
              <p>　　注[五]顾，旋视也。复，反复也。小雅曰：&quot;父兮生我，母兮鞠我，顾我复我，出入腹我。&quot;</p>
              <p>　　转奂太常，与尚书刘猛、刁韪、韂良同荐王畅、李膺可参三公之选，而曹节等弥疾其言，遂下诏切责之。奂等皆自囚廷尉，数日乃得出，并以三月俸赎罪。</p>
              <p>　　司隶校尉王寓，出于宦官，欲借宠公卿，以求荐举，百僚畏惮，莫不许诺，唯奂独拒之。寓怒，因此遂陷以党罪，禁锢归田里。</p>
              <p>　　奂前为度辽将军，与段颎争击羌，不相平。及颎为司隶校尉，欲逐奂归敦煌，将害之。</p>
              <p>　　奂忧惧，奏记谢颎曰：&quot;小人不明，得过州将，千里委命，以情相归。[一]足下仁笃，照其辛苦，使人未反，复获邮书。恩诏分明，前以写白，而州期切促，郡县惶惧，屏营延企，侧待归命。父母朽骨，孤魂相托，若蒙乡怜，壹惠咳唾，则泽流黄泉，施及冥寞，非奂生死所能报塞。夫无毛发之劳，而欲求人丘山之用，此淳于髡所以拍髀仰天而笑者也。[二]诚知言必见讥，然犹未能无望。何者？朽骨无益于人，而文王葬之；[三]死马无所复用，而燕昭宝之。[四]党同文、昭之德，岂不大哉！[五]凡人之情，冤则呼天，穷则叩心。今呼天不闻，叩心无益，诚自伤痛。俱生圣世，独为匪人。[六]孤微之人，无所告诉。如不哀怜，便为鱼肉。[七]企心东望，无所复言。&quot;颎虽刚猛，省书哀之，卒不忍也。时禁锢者多不能守静，或死或徙。奂闭门不出，养徒千人，着尚书记难三十余万言。</p>
              <p>　　注[一]汉官仪曰：&quot;司隶州部河南雒阳，管三辅、三河、弘农七郡。&quot;所以奂屈于颎，称曰&quot;州将&quot;焉。</p>
              <p>　　注[二]拍音片百反。髀音步弟反。史记，楚发兵伐齐，齐威王使淳于髡赍百金，车马十驷，之赵请救。髡仰天大笑，冠缨索绝。王曰：&quot;先生少之乎？&quot;髡曰：</p>
              <p>　　&quot;今者臣从东方来，见道傍有禳田者，操一豚缟，酒一盂，而祝曰：'瓯娄满篝，污邪满车，五谷蕃熟，穰穰满家。'臣见其所持者狭，所求者奢，故笑。&quot;于是王乃益以黄金千镒、白璧十双、车马百驷也。</p>
              <p>　　注[三]新序曰：&quot;文王作灵台，掘得死人骨，吏以闻。文王曰：'葬之。'吏曰：</p>
              <p>　　'此无主矣。'文王曰：'有天下者，天下之主也；有一国者，一国之主也。寡人固其主焉。'令吏以棺葬之。天下闻之，曰：'文王贤矣，泽及朽骨，又况人乎。'&quot;注[四]新序曰：&quot;燕昭王即位，卑身求贤。谓郭隗曰：'齐因孤国之乱而袭燕，然得贤士与共国，以雪先王之丑，孤之愿也。先生视可者，得身事之。'隗曰：</p>
              <p>　　'臣闻古之人君，有以千金求千里马者，三年不得，涓人言于君请求之，君遣焉。三月，得千里马，马已死，乃以五百金买其首以报。君大怒曰：&quot;所求者生马，安市死马而捐五百金乎？&quot;对曰：&quot;死马且市之，况生马乎？天下必以王为能市马，马今至矣。&quot;不出儙年，千里马至者二。今王诚欲必致士，从隗始。</p>
              <p>　　隗且见事，况贤于隗者乎？'于是王为隗筑宫而师之。乐毅自魏往，邹衍自齐往，剧辛自赵往，士争归燕焉。&quot;</p>
              <p>　　注[五]党音佗朗反。</p>
              <p>　　注[六]诗小雅曰&quot;哀我征夫，独为匪人&quot;也。</p>
              <p>　　注[七]言将为人所吞噬也。</p>
              <p>　　奂少立志节，尝与士友言曰：&quot;大丈夫处世，当为国家立功边境。&quot;及为将帅，果有勋名。董卓慕之，使其兄遗缣百匹。奂恶卓为人，绝而不受。光和四年卒，年七十八。遗命曰：&quot;吾前后仕进，十要银艾，[一]不能和光同尘，为谗邪所忌。</p>
              <p>　　[二]通塞命也，始终常也。但地厎冥冥，长无晓期，而复缠以纩挠，牢以钉密，为不喜耳。幸有前窀，朝殒夕下，措尸灵黙，幅巾而已。奢非晋文，[三]俭非王孙，[四]推情从意，庶无咎吝。&quot;诸子从之。武威多为立祠，世世不绝。所着铭、颂、书、教、诫述、志、对策、章表二十四篇。</p>
              <p>　　注[一]银印绿绶也，以艾草染之，故曰艾也。</p>
              <p>　　注[二]老子曰&quot;和其光，同其尘&quot;也。</p>
              <p>　　注[三]陆翙邺中记曰：&quot;永嘉末，发齐桓公墓，得水银池金蚕数十箔，珠襦、玉匣、缯彩不可胜数。&quot;左传曰：&quot;晋文公朝王，请隧。王不许，曰：'王章也，未有代德而有二王，亦叔父之所恶也。'&quot;晋文既臣，请用王礼，是其奢也。</p>
              <p>　　注[四]武帝时，杨王孙死，诫其子为布囊盛尸，入地七尺，脱去其囊，以身亲土。</p>
              <p>　　长子芝，字伯英，最知名。[一]芝及弟昶，字文舒，并善草书，至今称传之。</p>
              <p>　　注[一]王愔文志曰：&quot;芝少持高操，以名臣子勤学，文为儒宗，武为将表。太尉辟，公车有道征，皆不至，号张有道。尤好草书，学崔、杜之法，家之衣帛，必书而后练。临池学书，水为之黑。下笔则为楷则，号箶箶不暇草书，为世所宝，寸纸不遗，韦仲将谓之'草圣'也。&quot;</p>
              <p>　　初，奂为武威太守，其妻怀孕，梦带奂印绶登楼而歌。讯之占者，曰：&quot;必将生男，复临兹邦，命终此数。&quot;既而生子猛，以建安中为武威太守，杀刺史邯郸商，州兵围之急，猛耻见擒，乃登楼自烧而死，卒如占云。</p>
              <p>　　论曰：自鄛乡之封，中官世盛，[一]暴恣数十年闲，四海之内，莫不切齿愤盈，愿投兵于其族。陈蕃、窦武奋义草谋，征会天下，名士有识所共闻也，而张奂见欺竖子，扬戈以断忠烈。[二]虽恨毒在心，辞爵谢咎。诗云：&quot;啜其泣矣，何嗟及矣！&quot;[三]</p>
              <p>　　注[一]宦者郑觽封鄛乡侯也。</p>
              <p>　　注[二]奂被曹节等矫制，使率五营士围杀陈蕃、窦武等。</p>
              <p>　　注[三]诗国风也。啜，泣貌也，音知劣反。</p>
              <p>　　段颎字纪明，武威姑臧人也。其先出郑共叔段，西域都护会宗之从曾孙也。[一]</p>
              <p>　　颎少便习弓马，尚游侠，轻财贿，长乃折节好古学。初举孝廉，为宪陵园丞、阳陵令，[二]所在[有]能政。</p>
              <p>　　注[一]*[会]*宗字子松，天水上邽人，元帝时为西域都护。死，城郭诸国为发丧立祠。</p>
              <p>　　注[二]宪陵，顺帝陵；阳陵，景帝陵。汉官仪曰&quot;氶秩三百石，令秩六百石&quot;也。</p>
              <p>　　迁辽东属国都尉。时鲜卑犯塞，颎即率所领驰赴之。既而恐贼惊去，乃使驿骑诈赍玺书诏颎，颎于道伪退，潜于还路设伏。虏以为信然，乃入追颎。颎因大纵兵，悉斩获之。坐诈玺书伏重刑，以有功论司寇。刑竟，征拜议郎。</p>
              <p>　　时太山、琅邪贼东郭窦、公孙举等聚觽三万人，破坏郡县，遣兵讨之，连年不克。永寿二年，桓帝诏公卿选将有文武者，司徒尹*(讼)**[颂]*荐颎，[一]乃拜为中郎将。</p>
              <p>　　击窦、举等，大破斩之，获首万余级，余党降散。封颎为列侯，赐钱五十万，除一子为郎中。</p>
              <p>　　注[一]汉官仪曰：&quot;*(讼)**[颂]*字公孙，巩人也。&quot;</p>
              <p>　　延熹二年，迁护羌校尉。会烧当、烧何、当煎、勒姐等八种羌[一]寇陇西、金城塞，颎将兵及湟中义从羌万二千骑出湟谷，击破之。追讨南度河，使军吏田晏、夏育募先登，悬索相引，复战于罗亭，大破之，斩其酋豪以下二千级，获生口万余人，虏皆奔走。</p>
              <p>　　注[一]姐音紫且反。</p>
              <p>　　明年春，余羌复与烧何大豪寇张掖，攻没钜鹿坞，杀属国吏民，又招同种千余落，并兵晨奔颎军。颎下马大战，至日中，刀折矢尽，虏亦引退。颎追之，且□且行，昼夜相攻，割肉食雪，四十余日，遂至河首积石山，出塞二千余里，斩烧何大帅，首虏五千余人。又分兵击石城羌，斩首溺死者千六百人。烧当种九十余口诣颎降。又杂种羌屯聚白石，[一]颎复进击，首虏三千余人。冬，勒姐、零吾种围允街，[二]杀略吏民，颎排营救之，斩获数百人。</p>
              <p>　　注[一]白石，山，在今兰州狄道县东。</p>
              <p>　　注[二]允音鈆。街音阶。</p>
              <p>　　四年冬，上郡沉氐、陇西牢姐、乌吾诸种羌共寇并凉二州，颎将湟中义从讨之。</p>
              <p>　　凉州刺史郭闳贪共其功，稽固颎军，使不得进。[一]义从役久，恋乡旧，皆悉反叛。郭闳归罪于颎，颎坐征下狱，输作左校。羌遂陆梁，覆没营坞，转相招结，唐突诸郡，于是吏人守阙讼颎以千数。朝廷知颎为郭闳所诬，诏问其状。</p>
              <p>　　颎但谢罪，不敢言枉，京师称为长者。起于徒中，复拜议郎，迁并州刺史。</p>
              <p>　　注[一]稽固犹停留也。</p>
              <p>　　时滇那等诸种羌五六千人寇武威、张掖、酒泉，烧人庐舍。六年，寇埶转盛，凉州几亡。冬，复以颎为护羌校尉，乘驿之职。明年春，羌封僇、良多、滇那等[一]酋豪三百五十五人率三千落诣颎降。当煎、勒姐种犹自屯结。冬，颎将万余人击破之，斩其酋豪，首虏四千余人。</p>
              <p>　　注[一]僇音良逐反，又力救反。</p>
              <p>　　八年春，颎复击勒姐种，斩首四百余级，降者二千余人。夏，进军击当煎种于湟中，颎兵败，被围三日，用隐士樊志张策，潜师夜出，鸣鼓还战，大破之，首虏数千人。颎遂穷追，展转山谷闲，自春及秋，无日不战，虏遂饥困败散，北略武威闲。</p>
              <p>　　颎凡破西羌，斩首二万三千级，获生口数万人，马牛羊八百万头，降者万余落。</p>
              <p>　　封颎都乡侯，邑五百户。</p>
              <p>　　永康元年，当煎诸种复反，合四千余人，欲攻武威，颎复追击于鸾鸟，大破之，[一]杀其渠帅，斩首三千余级，西羌于此弭定。</p>
              <p>　　注[一]鸟音爵，县名，属武威郡，故城在今凉州昌松县北也。</p>
              <p>　　而东羌先零等，自覆没征西将军马贤后，朝廷不能讨，遂数寇扰三辅。其后度辽将军皇甫规、中郎将张奂招之连年，既降又叛。桓帝诏问颎曰：&quot;先零东羌造恶反逆，而皇甫规、张奂各拥强觽，不时辑定。欲颎移兵东讨，未识其宜，可参思术略。&quot;颎因上言曰：&quot;臣伏见先零东羌虽数叛逆，而降于皇甫规者，已二万许落，善恶既分，余寇无几。今张奂踌躇久不进者，当虑外离内合，兵往必惊。且自冬践春，屯结不散，人畜疲羸，自亡之埶，徒更招降，坐制强敌耳。</p>
              <p>　　臣以为狼子野心，难以恩纳，[一]埶穷虽服，兵去复动。唯当长矛挟胁，白刃加颈耳。计东种所余三万余落，居近塞内，路无险折，非有燕、齐、秦、赵从横之埶，而久乱并、凉，累侵三辅，西河、上郡，已各内徙，安定、北地，复至单危，自云中、五原，西至汉阳二千余里，匈奴、种羌，并□其地，是为汉疽伏疾，留滞胁下，如不加诛，转就滋大。今若以骑五千，步万人，车三千两，三冬二夏，足以破定，无虑用费为钱五十四亿。[二]如此，则可令髃羌破尽，匈奴长服，内徙郡县，得反本土。伏计永初中，诸羌反叛，十有四年，用二百四十亿；永和之末，复经七年，用八十余亿。费耗若此，犹不诛尽，余孽复起，于兹作害。今不暂疲人，则永宁无期。臣庶竭驽劣，伏待节度。&quot;帝许之，悉听如所上。</p>
              <p>　　注[一]左传晋叔向母曰&quot;狼子野心&quot;也。</p>
              <p>　　注[二]无虑，都凡也。</p>
              <p>　　建宁元年春，颎将兵万余人，赍十五日粮，从彭阳直指高平，[一]与先零诸种战于逢义山。虏兵盛，颎觽恐。颎乃令军中张镞利刃，长矛三重，挟以强弩，列轻骑为左右翼。泪怒兵将曰：&quot;今去家数千里，进则事成，走必尽死，努力共功名！&quot;因大呼，觽皆应腾赴，颎驰骑于傍，突而击之，虏觽大溃，斩首八千余级，获牛马羊二十八万头。</p>
              <p>　　注[一]彭阳，高平，并县名，属安定郡。彭阳县即今原州彭原县也。高平县今原州也。</p>
              <p>　　时窦太后临朝，下诏曰：&quot;先零东羌历载为患，颎前陈状，欲必埽灭。涉履霜雪，兼行晨夜，身当矢石，感厉吏士。曾未浃日，凶丑奔破，[一]连尸积俘，掠获无筭。洗雪百年之逋负，以慰忠将之亡魂。[二]功用显著，朕甚嘉之。须东羌尽定，当并录功勤。今且赐颎钱二十万，以家一人为郎中。&quot;□中藏府调金钱彩物，增助军费。拜颎羌将军。</p>
              <p>　　注[一]浃，澘也。浃音子牒反。谓澘十二辰也。</p>
              <p>　　注[二]东观记曰，太后诏云&quot;此以慰种光、马贤等亡魂&quot;也。</p>
              <p>　　夏，颎复追羌出桥门，至走马水上。[一]寻闻虏在奢延泽，[二]乃将轻兵兼行，一日一夜二百余里，晨及贼，击破之。余虏走向落川，复相屯结。颎乃分遣骑司马田晏将五千人出其东，假司马夏育将二千人绕其西。羌分六七千人攻围晏等，晏等与战，羌溃走。颎急进，与晏等共追之于令鲜水上。[三]颎士卒饥渴，乃勒觽推方夺其水，[四]虏复散走。颎遂与相连缀，且□且引，及于灵武谷。[五]颎乃被甲先登，士卒无敢后者。羌遂大败，□兵而走。追之三日三夜，士皆重茧。</p>
              <p>　　[六]既到泾阳，[七]余寇四千落，悉散入汉阳山谷闲。</p>
              <p>　　注[一]东观记段颎*(曰)*传*[曰]*&quot;出桥门谷&quot;也。</p>
              <p>　　注[二]即上郡奢延县界也。</p>
              <p>　　注[三]令鲜，水名，在今甘州张掖县界。一名合黎水，一名羌谷水也。</p>
              <p>　　注[四]推方谓方头竞进也。</p>
              <p>　　注[五]灵武，县名，有谷，在今灵州怀远县西北。</p>
              <p>　　注[六]茧，足下伤起形如茧也。淮南子曰&quot;申包胥曾茧重胝&quot;也。</p>
              <p>　　注[七]县名，属安定郡。</p>
              <p>　　时张奂上言：&quot;东羌虽破，余种难尽，颎性轻果，虑负败难常。宜且以恩降，可无后悔。&quot;诏书下颎。颎复上言：&quot;臣本知东羌虽觽，而挆弱易制，所以比陈愚虑，思为永宁之筭。而中郎将张奂，说虏强难破，宜用招降。圣朝明监，信纳瞽言，故臣谋得行，奂计不用。事埶相反，遂怀猜恨。信叛羌之诉，饰润辞意，云臣兵累见折耱，[一]又言羌一气所生，不可诛尽，[二]山谷广大，不可空静，血流污野，伤和致灾。臣伏念周秦之际，戎狄为害，中兴以来，羌寇最盛，诛之不尽，虽降复叛。今先零杂种，累以反复，攻没县邑，剽略人物，发頉露尸，祸及生死，上天震怒，假手行诛。</p>
              <p>　　[三]昔邢为无道，韂国伐之，师兴而雨。[四]臣动兵涉夏，连获甘澍，岁时丰稔，人无疵疫。上占天心，不为灾伤；[五]下察人事，觽和师克。[六]自桥门以西，落川以东，故*(宫)**[官]*县邑，更相通属，非为深险绝域之地，车骑安行，无应折耱。案奂为汉吏，身当武职，驻军二年，不能平寇，虚欲修文戢戈，招降犷敌，[七]诞辞空说，僭而无征。何以言之？昔先零作寇，赵充国徙令居内，[八]煎当乱边，马援迁之三辅，[九]始服终叛，至今为鲠。[一０]故远识之士，以为深忧。今傍郡户口单少，数为羌所创毒，而欲令降徒与之杂居，是犹种枳棘于良田，养虺蛇于室内也。故臣奉大汉之威，建长久之策，欲绝其本根，不使能殖。[一一]本规三岁之费，用五十四亿，今适儙年，所耗未半，而余寇残烬，将向殄灭。[一二]臣每奉诏书，军不内御，[一三]愿卒斯言，一以任臣，臣时量宜，不失权便。&quot;</p>
              <p>　　注[一]伤败曰耱，音女六反。</p>
              <p>　　注[二]言羌亦禀天之一气所生，诛之不可尽也。</p>
              <p>　　注[三]假，借也。尚书曰&quot;皇天降灾，假手于我有命&quot;也。</p>
              <p>　　注[四]左传曰&quot;卫大旱，卜有事于山川，不吉。宁庄子曰：'昔周饥，克殷而年丰。今邢方无道，天欲卫伐邢乎？'从之，师兴而雨&quot;也。</p>
              <p>　　注[五]占，候也。</p>
              <p>　　注[六]克，胜也。左传曰&quot;师克在和不在觽&quot;也。</p>
              <p>　　注[七]犷，恶蝄也，音谷猛反。</p>
              <p>　　注[八]宣帝时，充国击西羌，徙之于金城郡也。</p>
              <p>　　注[九]迁置天水、陇西、扶风，见西羌传也。</p>
              <p>　　注[一０]&quot;鲠&quot;与&quot;梗&quot;同。梗，病也。大雅云：&quot;至今为梗。&quot;</p>
              <p>　　注[一一]殖，生也。左传曰：&quot;为国家者，见恶如农夫之务去草焉，绝其本根，勿使能殖。&quot;</p>
              <p>　　注[一二]杜预注左传曰：&quot;烬，火余木也。&quot;</p>
              <p>　　注[一三]御，制御也。淮南子曰&quot;国不可从外理，军不可从中御&quot;也。</p>
              <p>　　二年，诏遣谒者冯禅说降汉阳散羌。颎以春农，百姓布野，羌虽暂降，而县官无廪，必当复为盗贼，不如乘虚放兵，埶必殄灭。夏，颎自进营，去羌所屯凡亭山四五十里，遣田晏、夏育将五千人据其山上。羌悉觽攻之，厉声问曰：&quot;田晏、夏育在此不？湟中义从羌悉在何面？今日欲决死生。&quot;军中恐，晏等劝激兵士，殊死大战，遂破之。羌觽溃，东奔，复聚射虎谷，分兵守诸谷上下门。</p>
              <p>　　颎规一举灭之，不欲复令散走，乃遣千人于西县结木为栅，广二十步，长四十里，遮之。[一]分遣晏、育等将七千人，衔枚夜上西山，结营穿堑，去虏一里许。又遣司马张恺等将三千人上东山。虏乃觉之，遂攻晏等，分遮汲水道。颎自率步骑进击水上，羌漤走，因与恺等挟东西山，纵兵击破之，羌复败散。颎追至谷上下门穷山深谷之中，处处破之，斩其渠帅以下万九千级，获牛马驴骡毡裘庐帐什物，不可胜数。冯禅等所招降四千人，分置安定、汉阳、陇西三郡，于是东羌悉平。</p>
              <p>　　注[一]西县属天水郡，故城在今秦州上邽县西南也。</p>
              <p>　　凡百八十战，斩三万八千六百余级，获牛马羊骡驴骆驼四十二万七千五百余头，费用四十四亿，军士死者四百余人。更封新丰县侯，邑万户。颎行军仁爱，士卒疾病者，亲自瞻省，手为里创。在边十余年，未尝一日蓐寝。[一]与将士同苦，故皆乐为死战。</p>
              <p>　　注[一]郭璞曰：&quot;蓐，席也。&quot;言身不自安。</p>
              <p>　　三年春，征还京师，将秦胡步骑五万余人，及汗血千里马，生口万余人。诏遣大鸿胪持节慰劳于镐。[一]军至，拜侍中。转执金吾河南尹。有盗发冯贵人頉，坐左转谏议大夫，再迁司隶校尉。</p>
              <p>　　注[一]镐，水名，在今长安县西。</p>
              <p>　　颎曲意宦官，故得保其富贵，遂党中常侍王甫，枉诛中常侍郑飒、董腾等，增封四千户，并前万四千户。</p>
              <p>　　明年，伐李咸为太尉，其冬病罢，复为司隶校尉。数岁，转颍川太守，征拜太中大夫。</p>
              <p>　　光和二年，复代桥玄为太尉。在位月余，会日食自劾，有司举奏，诏收印绶，诣廷尉。时司隶校尉阳球奏诛王甫，并及颎，就狱中诘责之，遂饮鸩死，家属徙边。后中常侍吕强上疏，追讼颎功，灵帝诏颎妻子还本郡。</p>
              <p>　　初，颎与皇甫威明、张然明，并知名显达，京师称为&quot;凉州三明&quot;云。</p>
              <p>　　赞曰：山西多猛，&quot;三明&quot;俪踪。[一]戎骖纠结，尘斥河、潼。[二]规、奂审策，亟遏嚣凶。文会志比，更相为容。段追两狄，束马县锋。纷纭腾突，谷静山空。</p>
              <p>　　注[一]俪，偶也。前书班固曰：&quot;秦汉以来，山东出相，山西出将。&quot;若白起、王翦、李广、辛庆忌之流，皆山西人也。</p>
              <p>　　注[二]潼，谷名。谷有水，曰潼水，即潼关。</p>
              <p>　　校勘记</p>
              <p>　　二一二九页七行规乃上疏求乞自暛按：殿本无&quot;乞&quot;字，王先谦谓无&quot;乞&quot;字是。</p>
              <p>　　二一三一页一行流血丹野殿本&quot;丹&quot;作&quot;川&quot;，校补引钱大昭说，谓闽本作&quot;川&quot;。</p>
              <p>　　按：集解引周寿昌说，谓丹野犹赤地也，本书公孙瓒传有&quot;流血丹水&quot;语，与此同，作&quot;丹&quot;为是。</p>
              <p>　　二一三一页五行言国家不妄有曪贬进退校补谓案文&quot;妄&quot;当作&quot;闻&quot;。</p>
              <p>　　二一三二页八行护羌校尉段颎坐征按&quot;段&quot;字原皆斗&quot;□&quot;，径改正，后如此不悉出校记。</p>
              <p>　　二一三二页一一行臣生长邠岐按：&quot;岐&quot;原斗&quot;歧&quot;，径据汲本、殿本改正。</p>
              <p>　　二一三三页五行若求猛*(敌)**[将]*据汲本、殿本改。</p>
              <p>　　二一三三页一三行沉氐大豪滇昌饥恬等十余万口按：集解引惠栋说，谓袁纪作&quot;二十余万口&quot;。</p>
              <p>　　二一三四页二行急使军就道按：刊误谓&quot;军&quot;上少一字，或&quot;督&quot;或&quot;领&quot;也。</p>
              <p>　　二一三五页一五行才略兼优按：&quot;兼&quot;原斗&quot;廉&quot;，径据汲本、殿本改正。</p>
              <p>　　二一三六页二行欲退身避第按：集解引钱大昕说，谓&quot;第&quot;当作&quot;弟&quot;，避弟谓己避位而弟得辟召也，此事见风俗通过誉篇，下文&quot;避第仕途&quot;亦&quot;弟&quot;字之斗。</p>
              <p>　　二一三六页五行及党事大起至时人以为规贤按：校补谓此文九十一字当在&quot;让封不受&quot;下。以所□乃张奂已坐党禁锢归田里后事，故称奂为故大司农。据奂传，奂之被禁锢，先因灾应上疏追讼窦武、陈番，及言皇太后恩礼不接，触宦官忌，事已在灵帝建宁二年四月矣，不应反列于桓帝永康元年前也。</p>
              <p>　　二一三六页七行时人以为规贤按：刊误谓案文当作&quot;以规为贤&quot;。</p>
              <p>　　二一三七页一行诛邓万按：校补谓邓万即邓万世，章怀避唐讳，省去一&quot;世&quot;字。</p>
              <p>　　二一三八页一行敦煌*(酒)**[渊]*泉人也按：集解引钱大昕说，谓酒泉郡名，非县名，当作&quot;渊泉&quot;。汉志敦煌郡有渊泉县，晋志作&quot;深泉&quot;，盖避唐讳。章怀本亦当作&quot;深&quot;，后人妄改为&quot;酒&quot;耳。胡注通鉴云奂敦煌渊泉人，胡所见本尚未斗也。今据改。注同。</p>
              <p>　　二一三八页四行*(阳)**[瓜]*州晋昌县汲本、殿本&quot;阳&quot;作&quot;永&quot;。按：刊误谓&quot;永&quot;当作&quot;瓜&quot;。集解引钱大昕说，谓闽本&quot;永&quot;作&quot;阳&quot;，考唐书地理志，晋昌县属瓜州，永阳二字俱误。今据改。</p>
              <p>　　二一三八页五行时牟卿受书于张堪按：集解引洪亮吉说，谓&quot;张&quot;字应作&quot;周&quot;字。</p>
              <p>　　二一三八页一四行金*(食)**[银]*器名集解引洪颐餦说，谓中山经郭注，鐻，金银器之名。李注&quot;食&quot;当是&quot;银&quot;字之斗。今据改。</p>
              <p>　　二一四一页八行天乃雷雨以风按：汲本、殿本&quot;雨&quot;作&quot;电&quot;。</p>
              <p>　　二一四二页一三行穰穰满家按：&quot;穰穰&quot;原斗&quot;禳禳&quot;，径据汲本、殿本改正。</p>
              <p>　　二一四三页五行乃以五百金买其首以报按：校补引柳从辰说，谓今新序&quot;首&quot;作&quot;骨&quot;。案北史隐逸传崔赜荅豫章王书&quot;燕求马首，猉养□鸣&quot;，知古本原有作&quot;首&quot;者。南史郑鲜之传&quot;燕昭市骨而骏足至&quot;，则仍作&quot;骨&quot;。且孔融与魏武论盛孝章书已云&quot;燕君市骏马之骨&quot;，是作&quot;骨&quot;亦由来已久。疑新序自有南北本之别，唐起北方，章怀所据盖是北本。</p>
              <p>　　二一四三页一六行奢非晋文按：集解引惠栋说，谓&quot;晋&quot;续汉书作&quot;桓&quot;，据注引齐桓公事，疑本书亦元是&quot;桓&quot;字。</p>
              <p>　　二一四四页八行王愔文志按：殿本&quot;文志&quot;作&quot;文字志&quot;。</p>
              <p>　　二一四五页六行所在*[有]*能政据刊误补。</p>
              <p>　　二一四五页八行*[会]*宗字子松据殿本补。</p>
              <p>　　二一四六页一行司徒尹*(讼)**[颂]*荐颎通鉴胡注谓桓帝纪&quot;讼&quot;作&quot;颂&quot;，作&quot;颂&quot;为是。今据改。注同。</p>
              <p>　　二一四六页一０行首虏五千余人按：&quot;千&quot;原斗&quot;十&quot;，径据汲本、殿本改正。</p>
              <p>　　二一四六页一一行烧当种九十余口诣颎降按：刊误谓烧当一种不止九十余口，其种中九十口降亦不足记，&quot;十&quot;当作&quot;千&quot;。</p>
              <p>　　二一四八页八行徒更招降按：&quot;徒&quot;字疑斗，通鉴作&quot;欲&quot;。</p>
              <p>　　二一四九页五行乃令军中张镞利刃刊误谓案文镞非可张，未知何字。按：殿本考证谓通鉴&quot;张&quot;作&quot;长&quot;。</p>
              <p>　　二一五０页六行段颎*(曰)*传*[曰]*据汲本改。</p>
              <p>　　二一五一页六行故*(宫)**[官]*县邑更相通属据汲本改。按：刊误谓案文&quot;宫&quot;当作&quot;官&quot;，旧屯田营壁皆是故官也。</p>
              <p>　　二一五三页六行西县属天水郡按：集解引洪亮吉说，谓&quot;天水&quot;应作&quot;汉阳&quot;，明帝永平十七年所改也。</p>
            </td>
          </tr>
        </table>
        <p>&nbsp;</p><table width="460" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='70.htm'>上一页 </a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='72.htm'>下一页 </a></div>
                  </td>
                </tr>
              </table>
              <p align=center>作者：[南朝宋]范晔 
              <hr width=90%>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
        
      </td>
      <td valign="top" width="19"><img src="rightbg.gif" width="19" height="400"><img src="right.gif" width="19" height="146"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="66" height="21"><img src="bottom1.gif" width="66" height="21"></td>
      <td background="bottombg.gif" width="500"></td>
      <td width="210"></td>
    </tr>
  </table>
</div>
</body>
</html>
