<html>
<head>
<title>后汉书卷四十九　王充王符仲长统列传　第三十九</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0">
    <tr>
      <td width="239" height="24"><img src="up1.gif" width="239" height="24"></td>
      <td width="537" background="up1bg.gif"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="167" height="49"><img src="up2left.gif" width="167" height="49"></td>
      <td valign="bottom"><img src="bg.gif" width="50" height="20"><a href="content.htm"><img src="top.gif" width="46" height="15" border="0"></a><img src="bg.gif" width="40" height="7"><a href="52.htm"><img src="last.gif" width="46" height="15" border="0"></a><img src="bg.gif" width="40" height="30"><a href="54.htm"><img src="next.gif" width="46" height="15" border="0"></a></td>
      <td width="19" background="rightbg.gif">&nbsp;</td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td valign="top" width="66" background="leftbg.gif"><img src="up3.gif" width="66" height="580"></td>
      <td valign="top" align="center"> 
        <table width="520" cellspacing="0" cellpadding="0" align="center" border="0">
          <tr> 
            <td> 
              <p align="center">&nbsp;</p>
              <p align="center" class="h">后汉书卷四十九　<br>
                王充王符仲长统列传　第三十九</p>
            </td>
          </tr>
        </table>
        <br>
        <table width="520" border="0" cellspacing="0" cellpadding="0" align="center">
          <tr> 
            <td>　　王充字仲任，会稽上虞人也，其先自魏郡元城徙焉。充少孤，乡里称孝。后到京师，受业太学，[一]师事扶风班彪。好博览而不守章句。家贫无书，常游洛阳市肆，阅所卖书，一见辄能诵忆，遂博通觽流百家之言。后归乡里，屏居教授。仕郡为功曹，以数谏争不合去。
              <p>　　注[一]袁山松书：&quot;充幼聪朗。诣太学，观天子临辟雍，作六儒论。&quot;</p>
              <p>　　充好论说，始若诡异，终有理实。以为俗儒守文，多失其真，乃闭门潜思，绝庆吊之礼，户牖墙壁各置刀笔。箸论衡八十五篇，二十余万言，[一]释物类同异，正时俗嫌疑。</p>
              <p>　　注[一]袁山松书曰：&quot;充所作论衡，中土未有传者，蔡邕入吴始得之，恒秘玩以为谈助。其后王朗为会稽太守，又得其书，及还许下，时人称其才进。或曰，不见异人，当得异书。问之，果以论衡之益，由是遂见传焉。&quot;抱朴子曰：&quot;时人嫌蔡邕得异书，或搜求其帐中隐处，果得论衡，抱数卷持去。邕丁宁之曰：'唯我与尔共之，勿广也。'&quot;刺史董勤辟为从事，转治中，自免还家。友人同郡谢夷吾上书荐充才学，[一]</p>
              <p>　　肃宗特诏公车征，病不行。年渐七十，志力衰耗，乃造养性书十六篇，裁节嗜欲，颐神自守。永元中，病卒于家。</p>
              <p>　　注[一]谢承书曰：&quot;夷吾荐充曰：'充之天才，非学所加，虽前世孟轲、孙卿，近汉杨雄、刘向、司马迁，不能过也。'&quot;王符字节信，安定临泾人也。少好学，有志操，与马融、窦章、张衡、崔瑗等友善。安定俗鄙庶孽，[一]而符无外家，为乡人所贱。自和、安之后，世务游宦，当涂者更相荐引，而符独耿介不同于俗，以此遂不得升进。志意蕴愤，乃隐居著书三十余篇，以讥当时失得，不欲章显其名，故号曰潜夫论。其指讦时短，讨鼟物情，[二]足以观见当时风政，着其五篇云尔。</p>
              <p>　　注[一]何休注公羊传云：&quot;孽，贱也。&quot;</p>
              <p>　　注[二]讦，攻也。鼟，责也。</p>
              <p>　　贵忠篇曰：</p>
              <p>　　夫帝王之所尊敬者天也，皇天之所爱育者人也。今人臣受君之重位，牧天之所爱，焉可以不安而利之，养而济之哉？是以君子任职则思利人，达上则思进贤，故居上而下不怨，在前而后不恨也。书称&quot;天工人其代之&quot;。王者法天而建官，[一]故明主不敢以私授，忠臣不敢以虚受。窃人之财犹谓之盗，况偷天官以私己乎！[二]以罪犯人，必加诛罚，况乃犯天，得无咎乎？夫五*(世)**[代]*之臣，以道事君，[三]泽及草木，仁被率土，是以福祚流衍，本支百世。[四]季世之臣，以谄媚主，不思顺天，专杖杀伐。白起、蒙恬，秦以为功，天以为贼；</p>
              <p>　　[五]息夫、董贤，主以为忠，天以为盗。[六]易曰：&quot;德薄而位尊，智小而谋大，鲜不及矣。&quot;[七]是故德不称，其祸必酷；能不称，其殃必大。夫窃位之人，天夺其鉴。[八]虽有明察之资，仁义之志，一旦富贵，则背亲捐旧，丧其本心，簄骨肉而亲便辟，薄知友而厚犬马，宁见朽贯千万，而不忍贷人一钱，情知积粟腐仓，而不忍贷人一斗，骨肉怨望于家，细人谤讟于道。前人以败，后争袭之，诚可伤也。</p>
              <p>　　注[一]尚书咎繇谟曰：&quot;亡旷庶官，天工人其代之。&quot;孔安国注云：&quot;言人代天理官，不可以天官私非其才也。&quot;又曰：&quot;明王奉若天道，建邦设都。&quot;孔安国注云：&quot;天有日、月、北斗、五星二十八宿，皆有尊卑相正之法。言明王奉顺此道，以立国设都也。&quot;</p>
              <p>　　注[二]左传介之推曰：&quot;窃人之财犹谓之盗，况贪天功以为己力乎？&quot;</p>
              <p>　　注[三]五代谓唐、虞、夏、殷、周也。</p>
              <p>　　注[四]诗大雅曰：&quot;文王孙子，本支百世。&quot;</p>
              <p>　　注[五]史记曰，白起为秦将，与赵战于长平，坑赵卒四十五万人。蒙恬为秦将，北逐戎翟，筑长城，起临洮至辽东，延袤万余里。此为虐于人也。</p>
              <p>　　注[六]息夫躬字子微，哀帝时，告东平王云事，封宜陵侯。董贤字圣卿，得幸哀帝，为贤起大第于北阙下，封为高安侯。</p>
              <p>　　注[七]易系辞之言。</p>
              <p>　　注[八]论语孔子曰：&quot;臧文仲其窃位者欤？&quot;左传晋卜偃曰：&quot;虢必亡矣，天夺之鉴而益其疾也。&quot;杜预注云&quot;鉴，所以自照&quot;也。</p>
              <p>　　历观前政贵人之用心也，与婴儿子其何异哉？婴儿有常病，贵臣有常祸，父母有常失，人君有常过。婴儿常病，伤于饱也；贵臣常祸，伤于宠也。哺乳多则生□病，富贵盛而致骄疾。爱子而贼之，骄臣而灭之者，非一也。极其罚者，乃有仆死深牢，衔刀都巿，[一]岂非无功于天，有害于人者乎？夫鸟以山为埤而增巢其上，鱼以泉为浅而穿穴其中，卒所以得者饵也。[二]贵戚愿其宅吉而制为令名，欲其门坚而造作铁枢，卒其所以败者，非苦禁忌少而门枢朽也，常苦崇财货而行骄僭耳。</p>
              <p>　　注[一]赵将李牧为韩仓所谮，赐死。将自诛，臂短不能及，衔刀于柱以自杀。</p>
              <p>　　见战国策。</p>
              <p>　　注[二]曾子之文也。亦见大戴礼。</p>
              <p>　　不上顺天心，下育人物，而欲任其私智，窃弄君威，反戾天地，欺诬神明。居累卵之危，而图太山之安，为朝露之行，而思传世之功。[一]岂不惑哉！岂不惑哉！</p>
              <p>　　注[一]朝露言易尽也。苏子曰：&quot;人生一世，若朝露之托于桐叶耳，其与几何！&quot;</p>
              <p>　　浮侈篇曰：</p>
              <p>　　王者以四海为家，兆人为子。一夫不耕，天下受其饥；一妇不织，天下受其寒。</p>
              <p>　　[一]今举俗舍本农，趋商贾，牛马车舆，填塞道路，游手为巧，充盈都邑，[二]</p>
              <p>　　务本者少，浮食者觽。&quot;商邑翼翼，四方是极。&quot;[三]今察洛阳，资末业者什于农夫，虚伪游手什于末业。是则一夫耕，百人食之，一妇桑，百人衣之，以一奉百，孰能供之！天下百郡千县，巿邑万数，类皆如此。本末不足相供，则民安得不饥寒？饥寒并至，则民安能无奸轨？奸轨繁多，则吏安能无严酷？严酷数加，则下安能无愁怨？愁怨者多，则咎征并臻。下民无聊，而上天降醔，则国危矣。</p>
              <p>　　注[一]文子曰：&quot;神农之法曰：'丈夫丁壮不耕，天下有受其饥者，妇人当年不织，天下有受其寒者。故其耕不强者，无以养生，其织不力者，无以衣形。'&quot;注[二]游手为巧谓雕镂之属也。</p>
              <p>　　注[三]诗商颂文也。郑玄注云：&quot;极，中也。翼翼然可则暛，乃四方之中正也。&quot;</p>
              <p>　　夫贫生于富，弱生于强，乱生于化，危生于安。[一]是故明王之养民，忧之劳之，教之诲之，慎微防萌，以断其邪。故易美节以制度，不伤财，不害民。[二]</p>
              <p>　　七月之诗，大小教之，终而复始。由此观之，人固不可恣也。[三]</p>
              <p>　　注[一]富而不节则贫，强而骄人则弱，居理而不修德则乱，恃安而不慎微则危矣。</p>
              <p>　　注[二]&quot;节以制度&quot;以下，并节卦彖辞也。郑玄注云：&quot;空府臧则伤财，力役繁则害人，二者奢泰之所致。&quot;</p>
              <p>　　注[三]七月，诗豳风也。大谓耕桑之法，小谓索绹之类。自春及冬，终而复始也。</p>
              <p>　　今人奢衣服，侈饮食，事口舌而习调欺。或以谋奸合任为业，[一]或以游博持掩为事。[二]丁夫不扶儣锄，而怀丸挟弹，携手上山遨游，或好取土作丸卖之，外不足御寇盗，内不足禁鼠雀。或作泥车瓦狗诸戏弄之具，以巧诈小儿，此皆无益也。</p>
              <p>　　注[一]合任谓相合为任侠也。</p>
              <p>　　注[二]博谓六博，掩谓意钱也。前书货殖传曰&quot;又况掘頉搏掩犯奸成富&quot;也。</p>
              <p>　　诗刺&quot;不绩其麻，巿也婆娑&quot;。[一]又妇人不修中馈，休其蚕织，[二]而起学巫祝，鼓舞事神，以欺诬细民，荧惑百姓妻女。羸弱疾病之家，怀忧愤愤，易为恐惧。至使奔走便时，去离正宅，崎岖路侧，风寒所伤，奸人所利，盗贼所中。</p>
              <p>　　或增祸重祟，至于死亡，而不知巫所欺误，反恨事神之晚，此妖妄之甚者也。</p>
              <p>　　注[一]诗陈风也。婆娑，舞蝄。谓妇人于巿中歌舞以事神也。</p>
              <p>　　注[二]易家人卦六二曰：&quot;在中馈，贞吉。&quot;郑玄注云：&quot;中馈，酒食也。&quot;诗大雅曰：&quot;妇无公事，休其蚕织。&quot;</p>
              <p>　　或刻画好缯，以书祝辞；或虚饰巧言，希致福祚；或糜折金彩，令广分寸；或断截觽缕，绕带手腕；或裁切绮縠，繨紩成幡。皆单费百缣，用功千倍，破牢为伪，以易就难，坐食嘉谷，消损白日。[一]夫山林不能给野火，江海不能实漏潖，皆所宜禁也。</p>
              <p>　　注[一]损或作&quot;捐&quot;。</p>
              <p>　　昔孝文皇帝躬衣弋绨，[一]革舄韦带。而今京师贵戚，衣服饮食，车舆庐第，奢过王制，固亦甚矣。且其徒御仆妾，皆服文组彩牒，[二]锦绣绮纨，葛子升越，筩中女布。[三]犀象珠玉，虎魄檋瑁，石山隐饰，金银错镂，[四]穷极丽靡，转相夸箢。[五]其嫁娶者，车軿数里，缇帷竟道，[六]骑奴侍童，夹毂并引。富者竞欲相过，贫者耻其不逮，一飨之所费，破终身之业。古者必有命然后乃得衣缯丝而乘车马，[七]今虽不能复古，宜令细民略用孝文之制。</p>
              <p>　　注[一]前书音义曰：&quot;弋，皁也。绨，缯也。&quot;</p>
              <p>　　注[二]牒即今叠布也。</p>
              <p>　　注[三]说文曰：&quot;绮，文缯也。&quot;前书曰：&quot;齐俗作冰纨。&quot;子，细称也。沉怀远南越志曰：&quot;蕉布之品有三，有蕉布，有竹子布，又有葛焉。虽精麤之殊，皆同出而异名。&quot;杨雄蜀都赋曰：&quot;布则蜘蛛作丝，不可见风，筩中黄润，一端数金。&quot;盛弘之荆州记曰：&quot;秭归县室多幽闲，其女尽织布至数十升。&quot;今永州俗犹呼贡布为女子布也。</p>
              <p>　　注[四]广雅曰：&quot;虎魄，珠也。生地中，其上及旁不生草，深者八九尺。初时如桃胶，凝坚乃成。其方人以为枕。出罽宾及大秦国。&quot;吴录曰：&quot;檋瑁似龟而大，出南海。&quot;山石谓隐起为山石之文也。</p>
              <p>　　注[五]郭景纯注子虚赋曰：&quot;诧，夸也。&quot;箢与诧通也。</p>
              <p>　　注[六]苍颉篇曰：&quot;軿，衣车。&quot;軿音薄丁反，又步田反。</p>
              <p>　　注[七]尚书大传曰：&quot;古之帝王者必有命。人能敬长矜孤，取舍好让者，命于其君，得乘饰车軿马，衣文锦。未有命者，不得衣，不得乘，乘衣者有罚。&quot;</p>
              <p>　　古之葬者，厚衣之以薪，葬之中野，不封不树，丧期无数。后世圣人易之以棺椁，[一]桐木为棺，葛采为缄，[二]下不及泉，上不泄臭。中世以后，转用楸梓槐柏杶樗之属，各因方土，裁用胶漆，使其坚足恃，其用足任，如此而已。</p>
              <p>　　今者京师贵戚，必欲江南檽梓豫章之木。[三]边远下土，亦竞相放暛。夫檽樟豫章，所出殊远，伐之高山，引之穷谷，入海乘淮，逆河泝洛，工匠雕刻，连累日月，会觽而后动，多牛而后致，重且千斤，功将万夫，而东至乐浪，西达敦煌，费力伤农于万里之地。古者墓而不坟，中世坟而不崇。仲尼丧母，頉高四尺，遇雨而崩，弟子请修之，夫子泣曰：&quot;古不修墓。&quot;[四]及鲤也死，有棺无旘。文帝葬芷阳，[五]明帝葬洛南，皆不臧珠宝，不起山陵，墓虽卑而德最高。今京师贵戚，郡县豪家，生不极养，死乃崇丧。或至金缕玉匣，檽梓楩錻，多埋珍宝偶人车马，造起大頉，广种松柏，庐舍祠堂，务崇华侈。案鄗毕之陵，南城之頉，[六]周公非不忠，曾子非不孝，以为曪君爱父，不在于聚财，扬名显亲，无取于车马。昔晋灵公多赋以雕墙，春秋以为*(非)**[不]*君；</p>
              <p>　　[七]华元、乐举厚葬文公，君子以为不臣。[八]况于髃司士庶，乃可僭侈主上，过天道乎？[九]</p>
              <p>　　注[一]易系辞之言也。</p>
              <p>　　注[二]尸子曰：&quot;禹之丧法，死于陵者葬于陵，死于泽者葬于泽，桐棺三寸，制丧三日。&quot;墨子曰：&quot;舜西教乎七戎，道死，葬南巴之中，衣衾三领，款木之棺，葛以缄之。&quot;采犹蔓也。缄，束也。</p>
              <p>　　注[三]檽音乃豆反，见埤苍。尔雅曰：&quot;栵檽。&quot;音而。注云&quot;檽似槲□而痹小&quot;，恐非棺椁之用。豫章即樟木也。</p>
              <p>　　注[四]孔子合葬母于防，曰：&quot;吾闻之，古也墓而不坟。&quot;于是封之崇四尺。孔子先反，门人后，雨甚至。孔子曰：&quot;尔来何迟也？&quot;曰：&quot;防墓崩。&quot;孔子泫然流涕曰：&quot;吾闻之，古不修墓。&quot;见礼记也。</p>
              <p>　　注[五]县名，属京兆，文帝后改曰霸陵。</p>
              <p>　　注[六]毕，周文王、武王葬地也。司马迁云&quot;在鄗东南杜中&quot;，无坟陇，在今咸阳县西北。孔安国注尚书云在长安西北。南城山，曾子父所葬，在今沂州费县西南也。</p>
              <p>　　注[七]左传：&quot;晋灵公不君，厚敛以雕墙。&quot;杜预注云：&quot;不君，失君道也。雕，画也。&quot;</p>
              <p>　　注[八]左传：&quot;宋文公卒，始厚葬，用蜃炭，益车马，始用殉，旘有四阿，棺有翰桧。君子谓华元、乐举于是不臣，是□君于恶也。&quot;</p>
              <p>　　注[九]前书贡禹曰：&quot;今大夫僭诸侯，诸侯僭天子，天子过天道，其日久矣。&quot;</p>
              <p>　　实贡篇曰：</p>
              <p>　　国以贤兴，以谄衰；君以忠安，以佞危。此古今之常论，而时所共知也。然衰国危君，继踵不绝者，岂时无忠信正直之士哉，诚苦其道不得行耳。夫十步之闲，必有茂草；十室之邑，必有忠信。[一]是故乱殷有三仁，小韂多君子。[二]</p>
              <p>　　今以大汉之广土，士民之繁庶，朝廷之清明，上下之修正，而官无善吏，位无良臣。此岂时之无贤，谅由取之乖实。夫志道者少与，逐俗者多畴，是以朋党用私，背实趋华。其贡士者，不复依其质干，准其才行，但虚造声誉，妄生羽毛。略计所举，岁且二百。览察其状，则德侔颜、冉，详核厥能，则鲜及中人，皆总务升官，自相推达。夫士者贵其用也，不必求备。故四友虽美，能不相兼；</p>
              <p>　　[三]三仁齐致，事不一节。高祖佐命，出自亡秦；光武得士，亦资暴莽。况太平之时，而云无士乎！</p>
              <p>　　注[一]说苑曰：&quot;十步之泽，必有芳草。&quot;论语曰&quot;十室之邑，必有忠信&quot;也。</p>
              <p>　　注[二]乱殷谓纣时也。三仁，箕子、微子、比干也。左传，吴季札适韂，悦蘧瑗、史狗、史□、公子荆、公叔发、公子朝，曰：&quot;韂多君子，未有患也。&quot;又臧宣叔曰：&quot;韂之于晋，不得为次国。&quot;杜预注云：&quot;春秋之时，以强弱为大小，韂虽侯爵，犹为小国。&quot;</p>
              <p>　　注[三]尚书大传孔子曰：&quot;文王得四臣，丘亦得四友。&quot;谓回也为胥附，赐也为奔走，师也为先后，由也为御侮，其能各不同也。</p>
              <p>　　夫明君之诏也若声，忠臣之和也如响。长短大小，清浊疾徐，必相应也。且攻玉以石，洗金以盐，[一]濯锦以鱼，浣布以灰。夫物固有以贱理贵，以丑化好者矣。智者□短取长，以致其功。今使贡士必核以实，其有小疵，勿强衣饰，[二]</p>
              <p>　　出处默语，各因其方，则萧、曹、周、韩之伦，何足不致，吴、邓、梁、窦之属，企踵可待。孔子曰：&quot;未之思也，夫何远之有？&quot;</p>
              <p>　　注[一]诗小雅曰：&quot;它山之石，可以攻玉。&quot;今之金工发金色者，皆淬之于盐水焉。</p>
              <p>　　注[二]衣饰谓装饰以成其过也。衣音于气反。</p>
              <p>　　爱日篇曰：</p>
              <p>　　国之所以为国者，以有民也。民之所以为民者，以有谷也。谷之所以丰殖者，以有民功也。功之所以能建者，以日力也。化国之日舒以长，故其民闲暇而力有余；乱国之日促以短，故其民困务而力不足。舒长者，非谓羲和安行，[一]</p>
              <p>　　乃君明民静而力有余也。促短者，非谓分度损减，[二]乃上闇下乱，力不足也。</p>
              <p>　　孔子称&quot;既庶则富之，既富乃教之&quot;。是故礼义生于富足，盗窃起于贫穷；富足生于宽暇，贫穷起于无日。</p>
              <p>　　圣人深知力者民之本，国之基也，故务省徭役，使之爱日。是以尧□羲和，钦若昊天，敬授民时。明帝时，公车以反支日不受章奏，[三]帝闻而怪曰：&quot;民废农桑，远来诣阙，而复拘以禁忌，岂为政之意乎！&quot;于是遂蠲其制。*(令)**[今]*冤民仰希申诉，而令长以神自畜，[四]百姓废农桑而趋府廷者，相续道路，非朝餔不得通，非意气不得见。[五]或连日累月，更相瞻视；或转请邻里，馈粮应对。岁功既亏，天下岂无受其饥者乎？</p>
              <p>　　注[一]羲和，日也。山海经曰：&quot;东南海之外，甘水之闲，有羲和之国。有女子曰羲和，方浴日于甘泉。羲和者，帝俊之妻，是生十日。&quot;郭璞注曰：&quot;羲和盖天地始生日月者也。&quot;</p>
              <p>　　注[二]洛书甄耀度曰&quot;凡周天三百六十五度四分度之一，一度为千九百三十二里。日一日行一度，月一日行十三度十九分度之一&quot;也。</p>
              <p>　　注[三]凡反支日，用月朔为正。戌﹑亥朔一日反支，申﹑酉朔二日反支，午﹑未朔三日反支，辰﹑巳朔四日反支，寅﹑卯朔五日反支，子﹑丑朔六日反支。</p>
              <p>　　见阴阳书也。</p>
              <p>　　注[四]难见如神也。</p>
              <p>　　注[五]说文曰：&quot;餔谓日加申时也。&quot;今为&quot;晡&quot;字也。</p>
              <p>　　孔子曰：&quot;听讼吾犹人也。&quot;从此言之，中才以上，足议曲直，乡亭部吏，亦有任决断者，而类多枉曲，盖有故焉。夫理直则恃正而不桡，事曲则谄意以行赇。</p>
              <p>　　不桡故无恩于吏，行赇故见私于法。若事有反复，吏应坐之，吏以应坐之故，不得不枉之于庭。以羸民之少党，而与豪吏对讼，其埶得无屈乎？县承吏言，故与之同。</p>
              <p>　　若事有反复，县亦应坐之，县以应坐之故，而排之于郡。以一民之轻，而与一县为讼，其理岂得申乎？事有反复，郡亦坐之，郡以共坐之故，而排之于州。</p>
              <p>　　以一民之轻，与一郡为讼，其事岂获胜乎？既不肯理，故乃远诣公府。公府复不能察，而当延以日月。贫弱者无以旷旬，强富者可盈千日。理讼若此，何枉之能理乎？正士怀怨结而不见信，[一]猾吏崇奸轨而不被坐，此小民所以易侵苦，而天下所以多困穷也。</p>
              <p>　　注[一]信读曰伸。</p>
              <p>　　且除上天感痛致醔，但以人功见事言之。自三府州郡，至于乡县典司之吏，辞讼之民，官事相连，更相检对者，日可有十万人。一人有事，二人经营，是为日三十万人废其业也。以中农率之，则是岁三百万人受其饥者也。然则盗贼何从而销，太平何由而作乎？诗云：&quot;莫肯念乱，谁无父母？&quot;[一]百姓不足，君谁与足？可无思哉！可无思哉！</p>
              <p>　　注[一]诗小雅也。</p>
              <p>　　述赦篇曰：</p>
              <p>　　凡疗病者，必知脉之虚实，气之所结，然后为之方，故疾可愈而寿可长也。为国者，必先知民之所苦，祸之所起，然后为之禁，故奸可塞而国可安也。今日贼良民之甚者，莫大于数赦赎。赦赎数，则恶人昌而善人伤矣。何以明之哉？</p>
              <p>　　夫谨□之人，身不蹈非，又有为吏正直，不避强御，而奸猾之党横加诬言者，皆知赦之不久故也。善人君子，被侵怨而能至阙庭自明者，万无数人；数人之中得省问者，百不过一；既对尚书而空遣去者，复什六七矣。其轻薄奸轨，既陷罪法，怨毒之家冀其辜戮，以解畜愤，而反一燍悉蒙赦释，令恶人高会而夸箢，老盗服臧而过门，孝子见雠而不得讨，遭盗者鷪物而不敢取，痛莫甚焉！</p>
              <p>　　夫养稂莠者伤禾稼，惠奸轨者贼良民。[一]书曰：&quot;文王作罚，刑兹无赦。&quot;[二]</p>
              <p>　　先王之制刑法也，非好伤人肌肤，断人寿命也；贵威奸惩恶，除人害也。故经称&quot;天命有德，五服五章哉，天讨有罪，五刑五用哉&quot;；诗刺&quot;彼宜有罪，汝反脱之&quot;。[三]古者唯始受命之君，承大乱之极，寇贼奸轨，难为法禁，故不得不有一赦，与之更新，颐育万民，以成大化。非以养奸活罪，放纵天贼也。夫性恶之民，民之豺狼，虽得放宥之泽，终无改悔之心。旦脱重梏，夕还囹圄，严明令尹，不能使其断绝。何也？凡敢为大奸者，才必有过于觽，而能自媚于上者也。多散诞得之财，奉以谄谀之辞，以转相驱，[四]</p>
              <p>　　非有第五公之廉直，孰不为顾哉？[五]论者多曰：&quot;久不赦则奸轨炽而吏不制，宜数肆眚以解散之。&quot;此未昭政乱之本源，不察祸福之所生也。</p>
              <p>　　注[一]尔雅曰：&quot;稂，童彻。&quot;郭璞注云：&quot;莠类也。&quot;诗曰：&quot;不稂不莠。&quot;稂音郎。</p>
              <p>　　注[二]康诰之言也。</p>
              <p>　　注[三]诗大雅也。&quot;此宜无罪，汝反收之；彼宜有罪，汝反脱之&quot;。毛苌注云：&quot;脱，赦也。&quot;</p>
              <p>　　注[四]诞犹虚也。</p>
              <p>　　注[五]谓第五伦也。为司空，性廉直也。</p>
              <p>　　后度辽将军皇甫规解官归安定，乡人有以货得鴈门太守者，亦去职还家，书刺谒规。规卧不迎，既入而问：&quot;卿前在郡食鴈美乎？&quot;有顷，又白王符在门。规素闻符名，乃惊遽而起，衣不及带，屣履出迎，援符手而还，与同坐，极欢。</p>
              <p>　　时人为之语曰：&quot;徒见二千石，不如一缝掖。&quot;[一]言书生道义之为贵也。符竟不仕，终于家。</p>
              <p>　　注[一]礼记儒行孔子曰：&quot;丘少居鲁，衣逢掖之衣。&quot;郑玄注曰：&quot;逢犹大也。</p>
              <p>　　大掖之衣，大袂单衣也。&quot;</p>
              <p>　　仲长统字公理，山阳高平人也。少好学，博涉书记，赡于文辞。年二十余，游学青﹑徐﹑并﹑冀之闲，与交友者多异之。并州刺史高干，袁绍甥也。素贵有名，招致四方游士，士多归附。统过干，干善待遇，访以当时之事。统谓干曰：&quot;君有雄志而无雄才，好士而不能择人，所以为君深戒也。&quot;干雅自多，不纳其言，统遂去之。无几，干以并州叛，卒至于败。[一]并冀之士皆以是异统。[二]</p>
              <p>　　注[一]魏志曰：&quot;高干叛，欲*[南]*奔*(南)*荆州，上洛都尉王琰捕斩之&quot;也。</p>
              <p>　　注[二]异其有知人之鉴也。</p>
              <p>　　统性俶傥，敢直言，不矜小节，默语无常，时人或谓之狂生。每州郡命召，辄称疾不就。常以为凡游帝王者，欲以立身扬名耳，而名不常存，人生易灭，优游偃仰，可以自娱，欲卜居清旷，以乐其志，论之曰：&quot;使居有良田广宅，背山临流，沟池环澘，竹木周布，场圃筑前，果园树后。舟车足以代步涉之艰，使令足以息四体之役。养亲有兼珍之膳，妻孥无苦身之劳。[一]良朋萃止，则陈酒肴以娱之；嘉时吉日，则亨羔豚以奉之。朩躇畦苑，游戏平林，[二]濯清水，追凉风，钓游鲤，弋高鸿。讽于舞雩之下，咏归高堂之上。[三]安神闺房，思老氏之玄虚；呼吸精和，求至人之仿佛。[四]与达者数子，论道讲书，俯仰二仪，错综人物。弹南风之雅操，发清商之妙曲。[五]消摇一世之上，睥睨天地之闲。不受当时之责，永保性命之期。如是，则可以陵霄汉，出宇宙之外矣。</p>
              <p>　　岂羡夫入帝王之门哉！&quot;又作诗二篇，以见其志。辞曰：</p>
              <p>　　注[一]孥读曰奴。</p>
              <p>　　注[二]朩躇犹踟朩也。</p>
              <p>　　注[三]雩，祭旱之名也。为坛而樭其上，以祈雨焉。论语曾点曰：&quot;春服既成，冠者五六人，童子六七人，浴乎沂，风乎舞雩，咏而归。&quot;</p>
              <p>　　注[四]老子曰：&quot;玄之又玄，虚其心，实其腹。&quot;呼吸谓咽气养生也。庄子曰：</p>
              <p>　　&quot;吹煦呼吸，吐故纳新。&quot;又曰&quot;至人无己&quot;也。</p>
              <p>　　注[五]家语曰：&quot;舜弹五弦之琴，造南风之诗曰：'南风之熏兮，可以解吾人之愠兮。南风之时兮，可以阜吾人之财兮。'&quot;三礼图曰：&quot;琴本五弦，曰宫﹑商﹑角﹑征﹑羽，文王增二，曰少宫﹑少商，弦最清也。&quot;</p>
              <p>　　飞鸟遗迹，蝉蜕亡壳。腾蛇□鳞，神龙丧角。[一]至人能变，达士拔俗。乘云无辔，骋风无足。垂露成帏，张霄成幄。沆瀣当餐，九阳代烛。[二]恒星艳珠，朝霞润玉。六合之内，恣心所欲。人事可遗，何为局促？</p>
              <p>　　注[一]王充论衡曰：&quot;蛴螬化为复育，复育转为蝉。蝉之去复育，龟之解甲，蛇之脱皮，可谓尸解矣。&quot;蜕音式锐反。尔雅曰：&quot;腾蛇有鳞。&quot;广雅曰：&quot;有角曰龙。&quot;丧角，解角也。</p>
              <p>　　注[二]霄，摩天赤气也。在旁曰帏，在上曰幄。陵阳子明经曰：&quot;沆瀣者，北方夜半气也。&quot;九阳谓日也。山海经曰&quot;阳谷上有扶木，九日居下枝，一日居上枝&quot;也。</p>
              <p>　　大道虽夷，见几者寡。任意无非，适物无可。古来绕绕，委曲如琐。百虑何为，至要在我。寄愁天上，埋忧地下。叛散五经，灭□风﹑雅。百家杂碎，请用从火。</p>
              <p>　　抗志山栖，游心海左。元气为舟，微风为柂。[一]敖翔太清，纵意容冶。</p>
              <p>　　注[一]柂，船尾也，音徒可反。</p>
              <p>　　尚书令荀彧闻统名，奇之，举为尚书郎。后参丞相曹操军事。每论说古今及时俗行事，恒发愤叹息。因着论名曰昌言，[一]凡三十四篇，十余万言。</p>
              <p>　　注[一]昌，当也。尚书曰：&quot;汝亦昌言。&quot;</p>
              <p>　　献帝逊位之岁，统卒，时年四十一。友人东海缪袭常称统才章足继西京董﹑贾﹑刘﹑杨。[一]今简撮其书有益政者，略载之云。</p>
              <p>　　注[一]董仲舒﹑贾谊﹑刘向﹑杨雄也。袭字熙伯，辟御史府，后至尚书﹑光禄勋。</p>
              <p>　　理乱篇曰：</p>
              <p>　　豪杰之当天命者，未始有天下之分者也。无天下之分，故战争者竞起焉。于斯之时，并伪假天威，矫据方国，拥甲兵与我角才智，程勇力与我竞雌雄，不知去就，疑误天下，盖不可数也。角知者皆穷，角力者皆负，形不堪复伉，埶不足复校，乃始羁首系颈，就我之衔绁耳。[一]夫或曾为我之尊长矣，或曾与我为等侪矣，或曾臣虏我矣，或曾执囚我矣。彼之蔚蔚，皆匈詈腹诅，幸我之不成，[二]而以奋其前志，讵肯用此为终死之分邪？</p>
              <p>　　注[一]衔，勒也。绁，缰也。</p>
              <p>　　注[二]蔚与郁古字通。</p>
              <p>　　及继体之时，民心定矣。普天之下，赖我而得生育，由我而得富贵，安居乐业，长养子孙，天下晏然，皆归心于我矣。豪杰之心既绝，士民之志已定，贵有常家，尊在一人。当此之时，虽下愚之才居之，犹能使恩同天地，威侔鬼神。暴风疾霆，不足以方其怒；阳春时雨，不足以喻其泽；周﹑孔数千，无所复角其圣；贲﹑育百万，无所复奋其勇矣。</p>
              <p>　　彼后嗣之愚主，见天下莫敢与之违，自谓若天地之不可亡也，乃奔其私嗜，骋其邪欲，君臣宣淫，上下同恶。[一]目极角抵之观，耳穷郑韂之声。[二]入则耽于妇人，出则驰于田猎。荒废庶政，□亡人物，澶漫弥流，无所底极。[三]</p>
              <p>　　信任亲爱者，尽佞谄容说之人也；宠贵隆丰者，尽后妃姬妾之家也。使饿狼守庖厨，饥虎牧牢豚，遂至熬天下之脂膏，斲生人之骨髓。怨毒无聊，祸乱并起，中国扰攘，四夷侵叛，土崩瓦解，一朝而去。昔之为我哺乳之子孙者，今尽是我饮血之寇雠也。至于运徙埶去，犹不觉悟者，岂非富贵生不仁，沉溺致愚疾邪？存亡以之迭代，政乱从此周复，天道常然之大数也。[四]</p>
              <p>　　注[一]左传泄冶谏陈灵公曰：&quot;公卿宣淫，人无暛焉。&quot;杜预注云：&quot;宣，示也。&quot;</p>
              <p>　　注[二]武帝元封三年，作角抵戏。音义云：&quot;两两相当角力，角伎蓺射御，故名角抵，盖杂伎乐*(以)**[也]*，巴俞戏鱼龙蔓延之属也。后更名平乐观。&quot;礼记曰&quot;郑音好滥淫志，宋音宴安溺志&quot;也。</p>
              <p>　　注[三]澶漫犹纵逸也。澶音徒旦反。庄子外篇曰&quot;澶漫为乐&quot;也。</p>
              <p>　　注[四]左传曰&quot;美恶周必复，天之道也。&quot;</p>
              <p>　　又政之为理者，取一切而已，非能斟酌贤愚之分，以开盛衰之数也。日不如古，弥以远甚，岂不然邪？汉兴以来，相与同为编户齐民，而以财力相君长者，世无数焉。而清絜之士，徒自苦于茨棘之闲，无所益损于风俗也。豪人之室，连栋数百，膏田满野，奴婢千髃，徒附万计。[一]船车贾贩，周于四方；废居积贮，满于都城。[二]琦赂宝货，巨室不能容；[三]马牛羊豕，山谷不能受。妖童美妾，填乎绮室；倡讴*(妓)*[伎]乐，列乎深堂。宾客待见而不敢去，车骑交错而不敢进。三牲之肉，臭而不可食；清醇之酎，败而不可饮。睇盼则人从其目之所视，喜怒则人随其心之所虑。此皆公侯之广乐，君长之厚实也。苟能运智诈者，则得之焉；苟能得之者，人不以为罪焉。源发而横流，路开而四通矣。求士之舍荣乐而居穷苦，[四]□放逸而赴束缚，夫谁肯为之者邪！[五]夫乱世长而化世短。乱世则小人贵宠，君子困贱。当君子困贱之时，局高天，蹐厚地，犹恐有镇厌之祸也。[六]逮至清世，则复入于矫枉过正之检。老者耄矣，不能及宽饶之俗；少者方壮，将复困于衰乱之时。是使奸人擅无穷之福利，而善士挂不赦之罪辜。苟目能辩色，耳能辩声，口能辩味，体能辩寒温者，将皆以修絜为讳恶，设智巧以避之焉，况肯有安而乐之者邪？斯下世人主一切之愆也。</p>
              <p>　　注[一]徒，觽也。附，亲也。</p>
              <p>　　注[二]史记曰：&quot;转毂百数，废居蓄邑。&quot;注云：&quot;有所废，有所蓄，言其乘时射利也。&quot;</p>
              <p>　　注[三]琦，玮也。抱朴子曰&quot;片玉可以琦，奚必俟盈尺&quot;也。</p>
              <p>　　注[四]舍音式者反。</p>
              <p>　　注[五]束缚谓自洁清如拘执也。</p>
              <p>　　注[六]诗小雅曰：&quot;谓天盖高，不敢不局；谓地盖厚，不敢不蹐。&quot;毛苌注云：</p>
              <p>　　&quot;局，曲也。蹐，累足也。&quot;</p>
              <p>　　昔春秋之时，周氏之乱世也。逮乎战国，则又甚矣。秦政乘并兼之埶，放虎狼之心，[一]屠裂天下，吞食生人，暴虐不已，以招楚汉用兵之苦，甚于战国之时也。汉二百年而遭王莽之乱，[二]计其残夷灭亡之数，又复倍乎秦﹑项矣。</p>
              <p>　　以及今日，名都空而不居，百里绝而无民者，不可胜数。[三]此则又甚于亡新之时也。悲夫！不及五百年，大难三起，[四]中闲之乱，尚不数焉。变而弥猜，下而加酷，[五]推此以往，可及于尽矣。嗟乎！不知来世圣人救此之道，将何用也？又不知天若穷此之数，欲何至邪？</p>
              <p>　　注[一]政，始皇名也。</p>
              <p>　　注[二]汉至王莽篡位二百一十四年。云二百者，举全数。</p>
              <p>　　注[三]孝平帝时，凡郡国一百三，县邑一千三百一十四，道三十四，侯国二百四十一。地东西九千三百二里，南北一万三百六十八里。人户一千二百二十三万三千六十二，口五千九百五十九万四千九百七十八。此汉家极盛之时。遭王莽丧乱，暨光武中兴，海内人户，准之于前，十裁二三，边方萧条，略无孑遗。</p>
              <p>　　孝灵遭黄巾之寇，献帝婴董卓之祸，英雄澙峙，白骨膏野，兵乱相寻三十余年，三方既宁，万不存一也。</p>
              <p>　　注[四]秦三王二帝通在位四十九年，前汉二百三十年，后汉百九十五年，凡四百七十四年，故云不及五百年也。三起谓秦末及王莽并献帝时也。</p>
              <p>　　注[五]下犹后也。</p>
              <p>　　损益篇曰：</p>
              <p>　　作有利于时，制有便于物者，可为也。事有乖于数，法有翫于时者，可改也。</p>
              <p>　　故行于古有其夡，用于今无其功者，不可不变。变而不如前，易有多所败者，亦不可不复也。汉之初兴，分王子弟，委之以士民之命，假之以杀生之权。于是骄逸自恣，志意无厌。鱼肉百姓，以盈其欲；报蒸骨血，以快其情。上有篡叛不轨之奸，下有暴乱残贼之害。虽藉亲属之恩，盖源流形埶使之然也。降爵削土，稍稍割夺，卒至于坐食奉禄而已。然其洿秽之行，淫昏之罪，犹尚多焉。故浅其根本，轻其恩义，犹尚假一日之尊，收士民之用。况专之于国，擅之于嗣，岂可鞭笞叱箢，而使唯我所为者乎？时政雕敝，风俗移易，纯朴已去，智惠已来。[一]出于礼制之防，放于嗜欲之域久矣，固不可授之以柄，假之以资者也。是故收其奕世之权，校其从横之埶，善者早登，否者早去，[二]故下土无壅滞之士，国朝无专贵之人。此变之善，可遂行者也。</p>
              <p>　　注[一]老子曰&quot;智惠出，有大伪&quot;也。</p>
              <p>　　注[二]去音袪莒反。</p>
              <p>　　井田之变，豪人货殖，馆舍布于州郡，田亩连于方国。身无半通青纶之命，而窃三辰龙章之服；[一]不为编户一伍之长，而有千室名邑之役。[二]荣乐过于封君，埶力侔于守令。财赂自营，犯法不坐。刺客死士，为之投命。至使弱力少智之子，被穿帷败，寄死不敛，冤枉穷困，不敢自理。虽亦由网禁簄阔，盖分田无限使之然也。今欲张太平之纪纲，立至化之基趾，齐民财之丰寡，正风俗之奢俭，非井田实莫由也。此变有所败，而宜复者也。</p>
              <p>　　注[一]十三州志曰：&quot;有秩、啬夫，得假半章印。&quot;续汉舆服志曰：&quot;百石，青绀纶，一采，宛转缪织，长丈二尺。&quot;说文：&quot;纶，青丝绶也。&quot;郑玄注礼记曰：&quot;纶，今有秩、啬夫所佩也。&quot;三辰，日、月、星也。龙章谓山龙之章。皆画于衣也。</p>
              <p>　　注[二]周礼小司徒职：&quot;五人为伍。&quot;前书曰：&quot;五家为伍，伍有长。&quot;论语孔子曰：&quot;千室之邑，百乘之家。&quot;言豪强之家，身无品秩，而强富比于公侯也。</p>
              <p>　　肉刑之废，轻重无品，下死则得髡钳，下髡钳则得鞭笞。[一]死者不可复生，而髡者无伤于人。髡笞不足以惩中罪，安得不至于死哉！[二]夫鸡狗之攘窃，男女之淫奔，酒醴之赂遗，谬误之伤害，皆非值于死者也。杀之则甚重，髡之则甚轻。不制中刑以称其罪，则法令安得不参差，杀生安得不过谬乎？今患刑轻之不足以惩恶，则假臧货以成罪，托疾病以讳杀。[三]科条无所准，名实不相应，恐非帝王之通法，圣人之良制也。或曰：过刑恶人，可也；过刑善人，岂可复哉？曰：若前政以来，未曾枉害善人者，则有罪不死也，[四]是为忍于杀人*(也)*，而不忍于刑人也。今令五刑有品，轻重有数，科条有序，名实有正，非杀人逆乱鸟兽之行甚重者，皆勿杀。[五]嗣周氏之秘典，续吕侯之祥刑，此又宜复之善者也。[六]</p>
              <p>　　注[一]下犹减也。</p>
              <p>　　注[二]言髡笞太轻，不足畏惧，而奸人冒罪，以陷于死。明复古肉刑，则人不陷于死也。</p>
              <p>　　注[三]假增臧货，以益其罪。托称疾病，令死于狱也。</p>
              <p>　　注[四]言善人有罪，亦当杀之也。</p>
              <p>　　注[五]鸟兽之行谓蒸报也。</p>
              <p>　　注[六]周礼大司寇职：&quot;掌邦之三典，以佐王刑邦国，诘四方，一曰刑新国用轻典，二曰刑平国用中典，三曰刑乱国用重典。&quot;祥，善也。尚书曰：&quot;教尔祥刑。&quot;</p>
              <p>　　易曰：&quot;阳一君二臣，君子之道也；阴二君一臣，小人之道也。&quot;[一]然则寡者，为人上者也；觽者，为人下者也。一伍之长，才足以长一伍者也；一国之君，才足以君一国者也；天下之王，才足以王天下者也。愚役于智，犹枝之附干，此理天下之常法也。制国以分人，立政以分事，人远则难绥，事总则难了。今远州之县，或相去数百千里，虽多山陵洿泽，犹有可居人种谷者焉。当更制其境界，使远者不过二百里。明版籍以相数阅，审什伍以相连持，[二]限夫田以断并兼，定五刑以救死亡，[三]益君长以兴政理，急农桑以丰委积，去末作以一本业，敦教学以移情性，表德行以厉风俗，核才蓺以□官宜，简精悍以习师田，[四]修武器以存守战，严禁令以防僭差，信实罚以验惩劝，纠游戏以杜奸邪，察苛刻以绝烦暴。审此十六者以为政务，操之有常，课之有限，安宁勿懈墯，有事不迫遽，圣人复起，不能易也。</p>
              <p>　　注[一]系词之文也。阳卦一阳而二阴，阴卦一阴而二阳。阳为君，阴为臣。</p>
              <p>　　注[二]周礼曰：&quot;凡在版者。&quot;注云：&quot;版，名籍也，以版为之也。&quot;</p>
              <p>　　注[三]司马法曰：&quot;步百为亩，亩百为夫，夫三为屋，屋三为井。&quot;并兼谓豪富之家以财埶并取贫人之田而兼有之。</p>
              <p>　　注[四]周礼曰：&quot;凡师田斩牲以左右徇陈。&quot;注云：&quot;示犯誓必杀也。&quot;</p>
              <p>　　向者，天下户过千万，除其老弱，但户一丁壮，则千万人也。遗漏既多，又蛮夷戎狄居汉地者尚不在焉。丁壮十人之中，必有堪为其什伍之长，推什长已上，则百万人也。又十取之，则佐史之才已上十万人也。又十取之，则可使在政理之位者万人也。以筋力用者谓之人，人求丁壮；以才智用者谓之士，士贵耆老。</p>
              <p>　　充此制以用天下之人，犹将有储，何嫌乎不足也？故物有不求，未有无物之岁也；士有不用，未有少士之世也。夫如此，然后可以用天性，究人理，兴顿废，属断绝，[一]网罗遗漏，拱柙天人矣。[二]</p>
              <p>　　注[一]属犹续也。</p>
              <p>　　注[二]拱，执也。柙，槛也。柙，音下甲反。</p>
              <p>　　或曰：善为政者，欲除烦去苛，并官省职，为之以无为，事之以无事，何子言之云云也？[一]曰：若是，三代不足摹，圣人未可师也。[二]君子用法制而至于化，小人用法制而至于乱。均是一法制也，或以之化，或以之乱，行之不同也。苟使豺狼牧羊豚，盗跖主征税，国家昏乱，吏人放肆，则恶复论损益之闲哉！[三]夫人待君子然后化理，国待蓄积乃无忧患。君子非自农桑以求衣食者也，蓄积非横赋敛以取优饶者也。奉禄诚厚，则割剥贸易之罪乃可绝也；蓄积诚多，则兵寇水旱之醔不足苦也。故由其道而得之，民不以为奢；由其道而取之，民不以为劳。天醔流行，开仓库以禀贷，不亦仁乎？衣食有余，损靡丽以散施，不亦义乎？彼君子居位为士民之长，固宜重肉累帛，朱轮四马。今反谓薄屋者为高，藿食者为清，既失天地之性，又开虚伪之名，使小智居大位，庶绩不咸熙，未必不由此也。得拘絜而失才能，非立功之实也。[四]以廉举而以贪去，非士君子之志也。[五]夫选用必取善士。善士富者少而贫者多，禄不足以供养，安能不少营私门乎？从而罪之，是设机置藊以待天下之君子也。[六]</p>
              <p>　　注[一]老子云&quot;为无为，事无事&quot;也。</p>
              <p>　　注[二]摹，法也。三代皆用肉刑及井田之法，今不用，是不摹之也。</p>
              <p>　　注[三]恶音乌。</p>
              <p>　　注[四]拘絜谓自拘束而絜其身者，即隐逸之人也。</p>
              <p>　　注[五]去音欺吕反。</p>
              <p>　　注[六]藊，穿地陷兽也。机，弩牙也。</p>
              <p>　　盗贼凶荒，九州代作，饥馑暴至，军旅卒发，横税弱人，割夺吏禄，所恃者寡，所取者猥，[一]万里悬乏，首尾不救，徭役并起，农桑失业，兆民呼嗟于昊天，贫穷转死于沟壑矣。今通肥饶之率，计稼穑之入，令亩收三斛，斛取一斗，未为甚多。一岁之闲，则有数年之储，虽兴非法之役，恣奢侈之欲，广爱幸之赐，犹未能尽也。不循古法，规为轻税，及至一方有警，一面被醔，未逮三年，校计骞短，坐视战士之蔬食，立望饿殍之满道，如之何为君行此政也？[二]二十税一，名之曰貊，况三十税一乎？[三]夫薄吏禄以丰军用，缘于秦征诸侯，续以四夷，汉承其业，遂不改更，危国乱家，此之由也。今田无常主，民无常居，吏食日禀，[四]*(禄)*班*[禄]*未定。可为法制，画一定科，租税十一，更赋如旧。[五]今者土广民稀，中地未垦；[六]虽然，犹当限以大家，勿令过制。</p>
              <p>　　其地有草者，尽曰官田，力堪农事，乃听受之。若听其自取，后必为奸也。</p>
              <p>　　注[一]猥犹多也。</p>
              <p>　　注[二]孟子曰：&quot;涂有饿莩而不知发。&quot;赵岐注云：&quot;饿死者曰莩&quot;。莩与殍通，音皮表反。</p>
              <p>　　注[三]孟子载白圭曰：&quot;吾欲二十而取一何如？&quot;孟子曰：&quot;子之道貊*[道]*也。&quot;</p>
              <p>　　赵岐注云：&quot;貊，夷貊之人在荒者也。貊在北方，其气寒，不生五谷，无中国之礼，故可二十取一而足也。&quot;此言欲轻税也。</p>
              <p>　　注[四]禀，给也。</p>
              <p>　　注[五]更赋，已见光武纪也。</p>
              <p>　　注[六]上田已耕，唯中地已下未也。</p>
              <p>　　法诫篇曰：</p>
              <p>　　周礼六典，頉宰贰王而理天下。[一]春秋之时，诸侯明德者，皆一卿为政。爰及战国，亦皆然也。秦兼天下，则置丞相，而贰之以御史大夫。自高帝逮于孝成，因而不改，多终其身。汉之隆盛，是惟在焉。夫任一人则政专，任数人则相倚。政专则和谐，相倚则违戾。和谐则太平之所兴也，违戾则荒乱之所起也。</p>
              <p>　　光武皇帝愠数世之失权，忿强臣之窃命，[二]矫枉过直，政不任下，虽置三公，事归台阁。[三]自此以来，三公之职，备员而已，然政有不理，犹加谴责。而权移外戚之家，宠被近习之竖，亲其党类，用其私人，内充京师，外布列郡，颠倒贤愚，贸易选举，疲驽守境，贪残牧民，挠扰百姓，忿怒四夷，[四]招致乖叛，乱离斯瘼。[五]怨气并作，阴阳失和，三光亏缺，怪异数至，虫螟食稼，水旱为醔，此皆戚宦之臣所致然也。反以策让三公，至于死免，乃足为叫呼苍天，号咷泣血者也。又中世之选三公也，务于清箻谨慎，循常习故者。是妇女之检柙，乡曲之常人耳，恶足以居斯位邪？[六]埶既如彼，选又如此，而欲望三公勋立于国家，绩加于生民，不亦远乎？昔文帝之于邓通，可谓至爱，而犹展申徒嘉之志。[七]夫见任如此，则何患于左右小臣哉？至如近世，外戚臣竖请托不行，意气不满，立能陷人于不测之祸，恶可得弹正者哉！曩者任之重而责之轻，今者任之轻而责之重。昔贾谊感绛侯之困辱，因陈大臣廉耻之分，开引自裁之端。[八]自此以来，遂以成俗。</p>
              <p>　　继世之主，生而见之，习其所常，曾莫之悟。呜呼，可悲夫！左手据天下之图，右手刎其喉，愚者犹知难之，况明哲君子哉！[九]光武夺三公之重，至今而加甚，不假后党以权，数世而不行，盖亲疏之埶异也。[一０]母后之党，左右之人，有此至亲之埶，故其贵任万世。常然之败，无世而无之，莫之斯鉴，亦可痛矣。未若置丞相自总之。若委三公，则宜分任责成。夫使为政者，不当与之婚姻；婚姻者，不当使之为政也。如此，在位病人，[一一]举用失贤，百姓不安，争讼不息，天地多变，人物多妖，然后可以分此罪矣。</p>
              <p>　　注[一]尔雅曰：&quot;頉，大也。&quot;贰谓副贰也。周礼天官頉宰&quot;掌建邦之六典，以佐王理邦国。一曰理典，以理官府；二曰教典，以扰万姓；三曰礼典，以谐万姓；四曰政典，以均万姓；五曰刑典，以悫万姓；六曰事典，以生万姓&quot;也。</p>
              <p>　　注[二]愠犹恨也。数代谓元、成、哀、平。强臣谓王莽。</p>
              <p>　　注[三]台阁谓尚书也。</p>
              <p>　　注[四]挠音火高反。</p>
              <p>　　注[五]瘼，病也。</p>
              <p>　　注[六]检柙犹规矩也。</p>
              <p>　　注[七]展犹申也。文帝时，太中大夫邓通居上傍，有怠慢礼，丞相申屠嘉奏事见之，罢朝，召通责之曰：&quot;通小臣，戏殿上，大不敬，当斩。&quot;通顿首，首尽出血。文帝使人召通，谢丞相曰：&quot;此吾弄臣，君其释之。&quot;</p>
              <p>　　注[八]文帝时贾谊上书曰：&quot;大臣有罪，不执缚系引而行也。其有大罪者，闻命则北面再拜，跪而自裁，*(之)**[上]*不使人捽抑而刑之也。&quot;是时丞相绛侯周勃免就国，人有告勃谋反，系长安狱，卒无事，复爵邑，故谊以此讥上。上深纳其言，是后大臣有罪，皆自杀，不受刑也。</p>
              <p>　　注[九]言不以重利害其生。事见庄子。</p>
              <p>　　注[一０]言光武夺三公重任，今夺更甚。光武不假后党威权，数代遂不遵行。</p>
              <p>　　此为三公疏，后族亲故也。</p>
              <p>　　注[一一]病人谓万姓困敝也。</p>
              <p>　　或曰：政在一人，权甚重也。曰：人实难得，何重之嫌？昔者霍禹、窦宪、邓骘、梁冀之徒，籍外戚之权，管国家之柄；及其伏诛，以一言之诏，诘朝而决，何重之畏乎？今夫国家漏神明于媟近，输权重于妇党，筭十世而为之者八九焉。</p>
              <p>　　不此之罪而彼之疑，何其诡邪！[一]</p>
              <p>　　注[一]此谓后党，彼谓三公也。诡犹违也。</p>
              <p>　　论曰：百家之言政者尚矣。[一]大略归乎宁固根柢，革易时敝也。夫遭运无恒，意见偏杂，故是非之论，纷然相乖。尝试妄论之，[二]以为世非胥、庭，人乖鷇饮，化夡万肇，情故萌生。[三]虽周物之智，不能研其推变；山川之奥，未足况其纡险。[四]则应俗适事，难以常条。如使用审其道，则殊涂同会；才爽其分，则一豪以乖。[五]</p>
              <p>　　何以言之？若夫玄圣御世，则天同极，施舍之道，宜无殊典。[六]而损益异运，文朴递行。[七]用明居晦，回泬于曩时；兴戈陈俎，参差于上世。[八]及至戴黄屋，服絺衣，丰薄不齐，而致化则一；[九]亦有宥公族，黥国储，宽惨巨隔，而防非必同。此其分波而共源，百虑而一致者也。[一０]若乃偏情矫用，则枉直必过。[一一]故葛屦履霜，敝由崇俭；[一二]楚楚衣服，戒在穷赊；[一三]</p>
              <p>　　簄禁厚下，以尾大陵弱；[一四]敛威峻罚，以苛薄分崩。[一五]斯曹、魏之刺，所以明乎国风；周、秦末轨，所以彰于微灭。故用舍之端，兴败资焉。是以繁简唯时，宽猛相济。刑书镌鼎，事有可详；三章在令，取贵能约。[一六]太叔致猛政之曪，国子流遗爱之涕，[一七]宣孟改冬日之和，平阳循画一之法。斯实□张之弘致，可以征其统乎！[一八]数子之言当世失得皆究矣，然多谬通方之训，好申一隅之说。[一九]贵清静者，以席上为腐议；束名实者，以柱下为诞辞。[二０]或推前王之风，可行于当年，有引救敝之规，宜流于长世。稽之笃论，将为敝矣。如以舟无推陆之分，瑟非常调之音，[二一]不阳局以疑远，不拘玄以妨素，则化枢各管其极，理略可得而言与？[二二]</p>
              <p>　　注[一]尚犹远也。</p>
              <p>　　注[二]谦不敢正言也。</p>
              <p>　　注[三]赫胥氏、大庭氏并古之帝号。庄子曰：&quot;夫圣人鹑居而鷇饮。&quot;言鹑鸟无常居，鷇饮不假物，并淳朴时也。肇，始也。</p>
              <p>　　注[四]易系辞曰：&quot;知周乎万物而道济天下。&quot;推，迁也。庄子曰&quot;凡人心险于山川，难知于天&quot;也。</p>
              <p>　　注[五]用得其人，审其道也。授非其才，爽其分也。易系辞曰：&quot;天下同归而殊涂，一致而百虑。&quot;易纬曰：&quot;差以毫厘，失之千里。&quot;</p>
              <p>　　注[六]庄子曰：&quot;玄圣，素王道也。&quot;极犹致也。言法天之道，同其致也。施舍犹兴废也。</p>
              <p>　　注[七]论语孔子曰：&quot;殷因于夏礼，所损益可知也。&quot;朴，质也。礼记曰&quot;文质再而复&quot;也。</p>
              <p>　　注[八]回泬犹携互不齐一也。泬音穴。</p>
              <p>　　注[九]前书音义曰：&quot;天子车以黄缯为盖里，故曰黄屋。&quot;韩子曰：&quot;尧之王天下也，冬日鹿裘，夏日葛衣。&quot;絺，葛也。</p>
              <p>　　注[一０]礼记曰：&quot;公族有死罪，狱成，有司谳于公曰'某之罪在大辟'，公曰'宥之'。有司又曰'在大辟'，公又曰'宥之'。&quot;史记曰，秦孝公太子犯法，韂鞅曰&quot;太子君嗣也，不可施刑，刑其傅公子虔，黥其师公孙贾&quot;也。</p>
              <p>　　注[一一]孟子曰：&quot;矫枉过直。&quot;矫，正也。枉，曲也。言正曲者过于直，以喻为政者惩奢则太俭，患宽则伤猛，不能折衷也。</p>
              <p>　　注[一二]诗魏风序曰：&quot;葛屦，刺褊也。其君俭啬褊急，而无德以将之。&quot;诗曰：</p>
              <p>　　&quot;纠纠葛屦，可以履霜。&quot;郑玄注云：&quot;葛屦贱，皮屦贵，魏俗至冬犹葛屦，可用履霜，利其贱也。&quot;</p>
              <p>　　注[一三]诗曹风序曰：&quot;蜉蝣，刺奢也。&quot;诗曰：&quot;蜉蝣之羽，衣裳楚楚。&quot;毛苌注云：&quot;蜉蝣，渠略也。朝生夕死，犹有羽翼以自饰。楚楚，鲜蝄也。喻曹朝髃臣皆小人也。徒饰其衣裳，不知死亡之无日。&quot;赊奢同。</p>
              <p>　　注[一四]簄禁谓防制太宽，厚下谓封建太广。言周室微弱而诸侯强盛，如尾大然。左传楚申无宇曰&quot;末大必折，尾大不掉&quot;也。</p>
              <p>　　注[一五]敛，聚也。言秦酷法，以至分崩也。</p>
              <p>　　注[一六]左传曰：&quot;郑人铸刑书。&quot;杜预注云&quot;铸刑书于鼎，以为国之常法&quot;也。</p>
              <p>　　高祖初入关，除秦苛法，约法三章，言其详约不同。</p>
              <p>　　注[一七]左传曰：&quot;郑子产有疾，谓子大叔曰：'我死，子必为政。唯有德者能以宽服人，其次莫如猛。'&quot;又曰：&quot;子产卒，仲尼闻之，出涕曰：'古之遗爱也。'&quot;国子即子产也，郑穆公子国之子，因以为姓也。</p>
              <p>　　注[一八]宣孟，晋大夫赵盾也。左传贾季对酆舒曰：&quot;赵衰，冬日之日也。赵盾，夏日之日也。&quot;注云：&quot;冬日可爱，夏日可畏。&quot;前书平阳侯曹参为相国，百姓歌之曰：&quot;萧何为法，讲若画一。曹参代之，守而勿失。载其清静，人以宁一。&quot;</p>
              <p>　　注[一九]一隅谓一方偏见也。</p>
              <p>　　注[二０]清静谓道家也。席上谓儒也。腐，朽也。礼记儒行曰：&quot;儒有席上之珍。&quot;</p>
              <p>　　高祖折随何曰：&quot;安用腐儒哉。&quot;名实，名家也。柱下，老子也。诞，虚也。言志各不同也。</p>
              <p>　　注[二一]古法不施于今，犹舟不可行之于陆也。今法有合于时，如瑟可移柱而调也。庄子曰&quot;是推舟于陆，劳而无功&quot;也。前书董仲舒曰：&quot;琴瑟不调，甚者必解而更张之，乃可鼓也。为政不行，甚者必变而更化之，乃可理也。&quot;</p>
              <p>　　注[二二]音余。</p>
              <p>　　赞曰：管视好偏，髃言难一。救朴虽文，矫彁必疾。举端自理，滞隅则失。详观时蠹，成昭政术。[一]</p>
              <p>　　注[一]滞隅谓偏执一隅也。淮南子曰：&quot;非循一迹之路，守一隅之指，而不与俗推移也。&quot;</p>
              <p>　　校勘记</p>
              <p>　　一六二九页七行充幼聪朗按：汲本、殿本&quot;朗&quot;作&quot;明&quot;。</p>
              <p>　　一六三一页四行夫五*(世)**[代]*之臣刊误谓此&quot;世&quot;字当是&quot;代&quot;字，后人误改。今据以回改。</p>
              <p>　　一六三一页七行是故德不称其祸必酷能不称其殃必大刊误谓&quot;德不称&quot;下脱&quot;其位&quot;二字，&quot;能不称&quot;下脱&quot;其禄&quot;二字。按：集解引苏舆说，谓潜夫论贵忠篇作&quot;德不称其任&quot;，&quot;能不称其位&quot;。</p>
              <p>　　一六三二页九行历观前政贵人之用心也按：集解引苏舆说，谓潜夫论&quot;政&quot;作&quot;世&quot;，连下读，疑此避唐讳改。</p>
              <p>　　一六三四页一三行怀忧愤愤按：殿本&quot;愤愤&quot;作&quot;愤愦&quot;，今潜夫论亦作&quot;愤愦&quot;。</p>
              <p>　　一六三四页一五行此妖妄之甚者也按：&quot;妖&quot;原作&quot;□&quot;，径改正。</p>
              <p>　　一六三五页四行用功千倍按：集解引苏舆说，谓&quot;千倍&quot;当从元书作&quot;十倍&quot;。</p>
              <p>　　一六三五页一０行车軿数里汲本&quot;軿&quot;作&quot;骈&quot;。校补谓车骈数里本指车马言。</p>
              <p>　　作&quot;軿&quot;者误，章怀注亦误。今按：下言&quot;缇帷竟道&quot;，明指车言，作&quot;軿&quot;者是，校补说非。</p>
              <p>　　一六三七页四行春秋以为*(非)**[不]*君殿本&quot;非&quot;作&quot;不&quot;，与左传合，今据改。</p>
              <p>　　一六三七页四行乐举按：潜夫论作&quot;乐吕&quot;，成二年左传作&quot;乐举&quot;，文十八年、宣二年并作&quot;乐吕&quot;。</p>
              <p>　　一六三七页七行葬南巴之中按：集解引沉钦韩说，谓墨子节葬篇&quot;南巴之中&quot;作&quot;南己之巿&quot;。吕览安死篇&quot;舜葬于纪巿，不变其肆&quot;。高注&quot;九疑山亦有纪邑&quot;。己与巴相似而误。</p>
              <p>　　一六三九页六行出处默语按：殿本&quot;默语&quot;作&quot;语默&quot;。</p>
              <p>　　一六三九页一三行化国之日舒以长按：潜夫论&quot;化&quot;作&quot;治&quot;，此亦避唐讳改。</p>
              <p>　　惠栋谓唐讳&quot;治&quot;，章怀注后汉书，随文改易，此篇&quot;治国之日舒以长&quot;，改为&quot;化国&quot;，后人因之，遂有&quot;光天化日&quot;之语，岂非郢书而燕说乎？</p>
              <p>　　一六四０页四行*(令)**[今]*冤民仰希申诉刊误谓案文&quot;令&quot;当作&quot;今&quot;。今据改。</p>
              <p>　　一六四０页一六行不桡故无恩于吏&quot;桡&quot;原作&quot;挠&quot;，径据殿本改。按：挠桡从手从木，古互通，然上文既作&quot;桡&quot;，以改归一律为是。</p>
              <p>　　一六四二页一二行颐育万民按：汲本、殿本&quot;民&quot;作&quot;物&quot;。</p>
              <p>　　一六四四页五行欲*[南]*奔*(南)*荆州张森楷校勘记谓州名有&quot;南&quot;字，始见宋志，汉、魏、晋俱无，此&quot;南&quot;字当在&quot;奔&quot;字上。按：魏志袁绍传正作&quot;欲南奔荆州&quot;，今据改。</p>
              <p>　　一六四五页一三行腾蛇有鳞按：集解引沉钦韩说，谓尔雅释鱼&quot;腾&quot;作&quot;螣&quot;，无&quot;有鳞&quot;二字。</p>
              <p>　　一六四五页一三行有角曰龙按：集解引沉钦韩说，谓广雅&quot;有角曰虬龙&quot;，注脱&quot;虬&quot;字。</p>
              <p>　　一六四六页一行抗志山栖按：汲本、殿本&quot;栖&quot;作&quot;西&quot;。</p>
              <p>　　一六四六页二行微风为柂按：&quot;柂&quot;原斗&quot;杝&quot;，径改正。注同。</p>
              <p>　　一六四七页一五行政乱从此周复按：王先谦谓&quot;政&quot;亦&quot;治&quot;字避讳改。</p>
              <p>　　一六四八页三行盖杂伎乐*(以)**[也]*据汉书武帝纪文颖注改。</p>
              <p>　　一六四八页四行宋音宴安溺志按：礼记乐记&quot;安&quot;作&quot;女&quot;。</p>
              <p>　　一六四八页一一行倡讴*(妓)**[伎]*乐据集解本改。</p>
              <p>　　一六五０页五行道三十四按：集解引洪亮吉说，谓前书地理志&quot;三十四&quot;作&quot;三十二&quot;。</p>
              <p>　　一六五０页五行南北一万三百六十八里按：集解引王鸣盛说，谓&quot;南北一万&quot;下前书有&quot;三千&quot;字，此脱。</p>
              <p>　　一六五０页一五行假之以杀生之权按：汲本、殿本作&quot;生杀之权&quot;。</p>
              <p>　　一六五二页一０行是为忍于杀人*(也)*而不忍于刑人也据刊误删。</p>
              <p>　　一六五六页七行*(禄)*班*[禄]*未定刊误谓案文当作&quot;班禄&quot;。今据改。</p>
              <p>　　一六五六页一二行子之道貊*[道]*也据汲本补，与今本孟子合。</p>
              <p>　　一六五六页一二行赵岐注云按：原本赵岐之&quot;岐&quot;皆作&quot;歧&quot;，径改正。</p>
              <p>　　一六五七页一四行而犹展申徒嘉之志按：汲本、殿本&quot;徒&quot;作&quot;屠&quot;。</p>
              <p>　　一六五九页二行*(之)**[上]*不使人捽抑而刑之也据殿本改，与前书贾谊传合。</p>
              <p>　　一六六二页四行言其详约不同按：&quot;详&quot;原斗&quot;群&quot;，径改正。又按：汲本、殿本作&quot;言其详约也&quot;，无&quot;不同&quot;二字。</p>
              <p>　　一六六三页二行谓偏执一隅也按：&quot;偏&quot;原斗&quot;篃&quot;，径改正。</p>
            </td>
          </tr>
        </table>
        <p>&nbsp;</p><table width="460" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='52.htm'>上一页 </a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='54.htm'>下一页 </a></div>
                  </td>
                </tr>
              </table>
              <p align=center>作者：[南朝宋]范晔 
              <hr width=90%>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
        
      </td>
      <td valign="top" width="19"><img src="rightbg.gif" width="19" height="400"><img src="right.gif" width="19" height="146"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="66" height="21"><img src="bottom1.gif" width="66" height="21"></td>
      <td background="bottombg.gif" width="500"></td>
      <td width="210"></td>
    </tr>
  </table>
</div>
</body>
</html>
