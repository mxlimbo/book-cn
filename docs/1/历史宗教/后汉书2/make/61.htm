<html>
<head>
<title>后汉书卷五十七　杜栾刘李刘谢列传　第四十七</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0">
    <tr>
      <td width="239" height="24"><img src="up1.gif" width="239" height="24"></td>
      <td width="537" background="up1bg.gif"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="167" height="49"><img src="up2left.gif" width="167" height="49"></td>
      <td valign="bottom"><img src="bg.gif" width="50" height="20"><a href="content.htm"><img src="top.gif" width="46" height="15" border="0"></a><img src="bg.gif" width="40" height="7"><a href="60.htm"><img src="last.gif" width="46" height="15" border="0"></a><img src="bg.gif" width="40" height="30"><a href="62.htm"><img src="next.gif" width="46" height="15" border="0"></a></td>
      <td width="19" background="rightbg.gif">&nbsp;</td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td valign="top" width="66" background="leftbg.gif"><img src="up3.gif" width="66" height="580"></td>
      <td valign="top" align="center"> 
        <table width="520" cellspacing="0" cellpadding="0" align="center" border="0">
          <tr> 
            <td> 
              <p align="center">&nbsp;</p>
              <p align="center" class="h">后汉书卷五十七　<br>
                杜栾刘李刘谢列传　第四十七</p>
            </td>
          </tr>
        </table>
        <br>
        <table width="520" border="0" cellspacing="0" cellpadding="0" align="center">
          <tr> 
            <td>　　杜根字伯坚，颍川定陵人也。父安，字伯夷，少有志节，年十三入太学，号奇童。京师贵戚慕其名，或遗之书，安不发，悉壁藏之。及后捕案贵戚宾客，安开壁出书，印封如故，竟不离其患，时人贵之。[一]位至巴郡太守，政甚有声。
              <p>　　注[一]离，被也。</p>
              <p>　　根性方实，好绞直。[一]永初元年，举孝廉，为郎中。时和熹邓后临朝，权在外戚。根以安帝年长，宜亲政事，乃与同时郎上书直谏。太后大怒，收执根等，令盛以缣囊，于殿上扑杀之。执法者以根知名，私语行事人使不加力，既而载出城外，根得苏。太后使人检视，根遂诈死，三日，目中生蛆，因得逃窜，为宜城山中酒家保。[二]积十五年，酒家知其贤，厚敬待之。</p>
              <p>　　注[一]绞，急也。</p>
              <p>　　注[二]宜城县故城在今襄州率道县南，其地出美酒。广雅云：&quot;保，使也。&quot;言为人佣力保任而使也。</p>
              <p>　　及邓氏诛，左右皆言根等之忠。帝谓根已死，乃下诏布告天下，录其子孙。根方归乡里，征诣公车，拜侍御史。初，平原郡吏成翊世亦谏太后归政，坐抵罪，与根俱征，擢为尚书郎，并见纳用。或问根曰：&quot;往者遇祸，天下同义，知故不少，何至自苦如此？&quot;根曰：&quot;周旋民闲，非绝迹之处，邂逅发露，祸及知亲，故不为也。&quot;顺帝时，稍迁济阴太守。去官还家，年七十八卒。</p>
              <p>　　翊世字季明，少好学，深明道术。延光，中常侍樊丰、帝乳母王圣共谮皇太子，废为济阴王。翊世连上书讼之，又言樊丰、王圣诬罔之状。帝既不从，而丰等陷以重罪，下狱当死，有诏免官归本郡。及济阴王立，是为顺帝，司空张魭辟之。魭以翊世前讼太子之废，荐为议郎。翊世自以其功不显，耻于受位，自劾归。三公比辟，不应。[一]尚书仆射虞诩雅重之，欲引与共参朝政，乃上书荐之，征拜议郎。后尚书令左雄、仆射郭虔复举为尚书。在朝正色，百僚敬之。</p>
              <p>　　注[一]比犹频也。</p>
              <p>　　栾巴字叔元，魏郡内黄人也。[一]*[好道]*。顺帝世，以宦者给事掖庭，补黄门令，非其好也。性质直，学览经典，虽在中官，不与诸常侍交接。后阳气通畅，白上乞退，擢拜郎中，四迁桂杨太守。以郡处南垂，不闲典训，为吏人定婚姻丧纪之礼，兴立*(校)*学*[校]*，以銟进之。虽干吏卑末，皆课令习读，程试殿最，随能升授。[二]政事明察。视事七年，以病乞骸骨。</p>
              <p>　　注[一]神仙传云：&quot;巴，蜀郡人也。少而学道，不修俗事。&quot;</p>
              <p>　　注[二]干，府吏之类也。晋令诸郡国不满五千以下，置干吏二人。郡县皆有干。</p>
              <p>　　干犹主也。</p>
              <p>　　荆州刺史李固荐巴治夡，征拜议郎，守光禄大夫，与杜乔、周举等八人徇行州郡。</p>
              <p>　　巴使徐州还，再迁豫章太守。郡土多山川鬼怪，小人常破赀产以祈祷。巴素有道术，能役鬼神，乃悉毁坏房祀，翦理奸巫，[一]于是妖异自消。百姓始颇为惧，终皆安之。[二]迁沛相。所在有绩，征拜尚书。[三]会帝崩，营起宪陵。</p>
              <p>　　陵左右或有小人坟頉，主者欲有所侵毁，巴连上书苦谏。时梁太后临朝，诏诘巴曰：&quot;大行皇帝晏驾有日，卜择陵园，务从省约，茔域所极，裁二十顷，而巴虚言主者坏人頉墓。事既非实，寝不报下，巴犹固遂其愚，复上诽谤。苟肆狂瞽，益不可长。&quot;巴坐下狱，抵罪，禁锢还家。</p>
              <p>　　注[一]房谓为房堂而祀者。</p>
              <p>　　注[二]神仙传曰&quot;时庐山庙有神，于帐中与人言语，饮酒投杯，能令宫亭湖中分风，船行者举帆相逢。巴未到十数日，庙中神不复作声。郡中常患黄父鬼为百姓害，巴到，皆不知所在，郡内无复疾疫&quot;也。</p>
              <p>　　注[三]神仙传曰：&quot;巴为尚书，正朝大会，巴独后到，又饮酒西南噀之。有司奏巴不敬。有诏问巴，巴顿首谢曰：'臣本县成都巿失火，臣故因酒为雨以灭火。</p>
              <p>　　臣不敢不敬。'诏即以驿书问成都，成都荅言：'正旦大失火，食时有雨从东北来，火乃息，雨皆酒臭。'后忽一旦大风，天雾晦暝，对坐皆不相见，失巴所在。寻问之，云其日还成都，与亲故别也。&quot;</p>
              <p>　　二十余年，灵帝即位，大将军窦武、太傅陈蕃辅政，征拜议郎。蕃、武被诛，巴以其党，复鼟为永昌太守。以功自劾，辞病不行，上书极谏，理陈、窦之冤。</p>
              <p>　　帝怒，下诏切责，收付廷尉。巴自杀。子贺，官至云中太守。</p>
              <p>　　刘陶字子奇，一名伟，颍川颍阴人，济北贞王勃之后。陶为人居□，不修小节。</p>
              <p>　　所与交友，必也同志。好尚或殊，富贵不求合；情趣苟同，贫贱不易意。同宗刘恺，以雅德知名，独深器陶。</p>
              <p>　　时大将军梁冀专朝，而桓帝无子，连岁荒饥，灾异数见。陶时游太学，乃上疏陈事曰：</p>
              <p>　　臣闻人非天地无以为生，天地非人无以为灵，[一]是故帝非人不立，人非帝不宁。夫天之与帝，帝之与人，犹头之与足，相须而行也。伏惟陛下年隆德茂，中天称号，[二]袭常存之庆，循不易之制，目不视鸣条之事，耳不闻□车之声，[三]天灾不有痛于肌肤，震食不即损于圣体，故蔑三光之谬，轻上天之怒。伏念高祖之起，始自布衣，[四]拾暴秦之敝，追亡周之鹿，[五]合散扶伤，克成帝业。功既显矣，勤亦至矣。流福遗祚，至于陛下。陛下既不能增明烈考之轨，而忽高祖之勤，妄假利器，委授国柄，使髃丑刑隶，芟刈小民，雕敝诸夏，虐流远近，[六]故天降觽异，以戒陛下。陛下不悟，而竞令虎豹窟于麑场，豺狼乳于春囿。[七]斯岂唐咨禹、稷，益典朕虞，议物赋土蒸民之意哉？又*(令)**[今]*牧守长吏，上下交竞；封豕长蛇，蚕食天下；货殖者为穷冤之魂，贫馁者作饥寒之鬼；高门获东观之辜，丰室罗妖叛之罪；[八]死者悲于窀穸，生者戚于朝野；[九]是愚臣所为咨嗟长怀叹息者也。且秦之将亡，正谏者诛，谀进者赏，[一０]嘉言结于忠舌，国命出于谗口，□阎乐于咸阳，授赵高以车府。[一一]权去己而不知，威离身而不顾。古今一揆，成败同埶。愿陛下远览强秦之倾，近察哀、平之变，得失昭然，祸福可见。</p>
              <p>　　注[一]书曰&quot;惟天地万物父母，惟人万物之灵&quot;也。</p>
              <p>　　注[二]中谓当天之中也。</p>
              <p>　　注[三]鸣条，地名，在安邑之西。尚书曰：&quot;伊尹相汤伐桀，遂与桀战于鸣条之野。&quot;□车，兵车也。诗曰：&quot;□车啴啴，四牡痯痯，征夫不远。&quot;啴音昌善反。</p>
              <p>　　痯音管。</p>
              <p>　　注[四]高祖曰：&quot;吾以布衣提三尺以取天下。&quot;</p>
              <p>　　注[五]前书蒯通曰：&quot;秦失其鹿，天下共遂之。&quot;音义云：&quot;以鹿喻帝位也。&quot;</p>
              <p>　　注[六]利器谓威权也。周礼&quot;太宰以八柄诏王驭髃臣&quot;，谓爵、禄、与﹑置、生、夺、废、诛也。刑隶谓阉人也。</p>
              <p>　　注[七]鹿子曰麑。乳，产也。</p>
              <p>　　注[八]说苑曰&quot;孔子为鲁司寇，七日而诛少正卯于东观之下&quot;也。</p>
              <p>　　注[九]杜元凯注左传曰：&quot;窀，厚也。穸，夜也。厚夜犹长夜也。&quot;</p>
              <p>　　注[一０]前书贾山上书曰&quot;秦始皇进谀谄之人，杀直谏之士&quot;也。</p>
              <p>　　注[一一]赵高为车府令，与貋咸阳令阎乐谋杀胡亥。事见史记也。</p>
              <p>　　臣又闻危非仁不扶，乱非智不救，故武丁得傅说，以消鼎雉之灾，[一]周宣用申、甫，以济夷、厉之荒。[二]窃见故冀州刺史南阳朱穆，前乌桓校尉臣同郡李膺，皆履正清平，贞高绝俗。穆前在冀州，奉宪操平，摧破奸党，扫清万里。</p>
              <p>　　膺历典牧守，正身率下，及掌戎马，威扬朔北。斯实中兴之良佐，国家之柱臣也。宜还本朝，挟辅王室，上齐七耀，下镇万国。臣敢吐不时之义于讳言之朝，[三]犹冰霜见日，必至消灭。臣始悲天下之可悲，今天下亦悲臣之愚惑也。</p>
              <p>　　注[一]武丁，殷王高宗也。尚书曰，高宗得傅说为相，殷复兴焉。高宗时，有雉登鼎耳而雊，武丁惧而修德，位以永宁。</p>
              <p>　　注[二]申伯，仲山甫，周宣王之臣也。诗曰：&quot;惟申及甫，惟周之翰。&quot;史记曰，周孝王之子燮，是为夷王。夷王崩，子厉王胡立，行暴虐，死于彘也。</p>
              <p>　　注[三]不时谓不合于时也。讳言谓拒谏也。</p>
              <p>　　书奏不省。</p>
              <p>　　时有上书言人以货轻钱薄，故致贫困，宜改铸大钱。事下四府髃僚及太学能言之士。陶上议曰：</p>
              <p>　　圣王承天制物，与人行止，建功则觽悦其事，兴戎而师乐其旅。是故灵台有子来之人，武旅有凫藻之士，[一]皆举合时宜，动顺人道也。臣伏读铸钱之诏，平轻重之议，访覃幽微，不遗穷贱，是以藿食之人，谬延逮及。[二]</p>
              <p>　　注[一]诗大雅曰：&quot;经始灵台，经之营之，不日成之。经始勿亟，庶人子来。&quot;</p>
              <p>　　武旅，周武王之旅。凫得水藻，言喜悦也。</p>
              <p>　　注[二]说苑曰：&quot;有东郭祖朝者，上书于晋献公曰：'愿请闻国家之计。'献公使人告之曰：'肉食者已虑之矣，藿食者尚何预焉？'祖朝曰：'肉食者，一旦失计于庙堂之上，若臣等藿食，宁得无肝胆涂地于中原之野？其祸亦及臣之身，安得无预国家之计乎！'&quot;盖以为当今之忧，不在于货，在乎民饥。夫生养之道，先食后*(民)**[货]*。</p>
              <p>　　是以先王观象育物，敬授民时，[一]使男不逋亩，女不下机。故君臣之道行，王路之教通。由是言之，食者乃有国之所宝，生民之至贵也。窃见比年已来，良苗尽于蝗螟之口，杼柚空于公私之求，[二]所急朝夕之餐，所患靡盬之事，岂谓钱货之厚薄，铢两之轻重哉？就使当今沙砾化为南金，瓦石变为和玉，[三]使百姓渴无所饮，饥无所食，虽皇羲之纯德，唐虞之文明，犹不能以保萧墙之内也。盖民可百年无货，不可一朝有饥，故食为至急也。议者不达农殖之本，多言铸冶之便，或欲因缘行诈，以贾国利。国利将尽，取者争竞，造铸之端于是乎生。盖万人铸之，一人夺之，犹不能给；况今一人铸之，则万人夺之乎？虽以阴阳为炭，万物为铜，[四]役不食之民，使不饥之士，犹不能足无猒之求也。夫欲民殷财阜，要在止役禁夺，则百姓不劳而足。陛下圣德，愍海内之忧戚，伤天下之艰难，欲铸钱齐货以救其敝，此犹养鱼沸鼎之中，栖鸟烈火之上。水木本鱼鸟之所生也，用之不时，必至燋烂。愿陛下宽锲薄之禁，后冶铸之议，[五]听民庶之谣吟，问路叟之所忧，[六]瞰三光之文耀，视山河之分流。[七]天下之心，国家大事，粲然皆见，无有遗惑者矣。</p>
              <p>　　注[一]象，天象也。尚书曰：&quot;钦若昊天，敬授人时。&quot;</p>
              <p>　　注[二]诗曰：&quot;小东大东，杼柚其空。&quot;</p>
              <p>　　注[三]诗曰：&quot;大路南金。&quot;和玉，卞和之玉也。</p>
              <p>　　注[四]贾谊之言。</p>
              <p>　　注[五]锲，刻也，音口结反。</p>
              <p>　　注[六]列子曰：&quot;昔尧理天下五十年，不知天下理乱。尧乃微服游于康衢。儿童谣曰：'立我蒸人，莫*(不)**[非]*尔极，不识不知，顺帝之则。'&quot;说苑曰：&quot;孔子行游中路，闻哭者声，其音甚悲。孔子避车而问之曰：'夫子非有丧也，何哭之悲？'虞丘子对曰：'吾有三失：吾少好学，周篃天下，还后吾亲亡，一失也；</p>
              <p>　　事君奢骄不遂，是二失也；厚交友而后绝，是三失也。'&quot;注[七]三光，日、月、星也。分谓山，流谓河。言日月有鼟食之灾，星辰有错行之变，故视其文耀也。山崩川竭，皆亡之征也。</p>
              <p>　　臣尝诵诗，至于鸿鴈于野之劳，哀勤百堵之事，每喟尔长怀，中篇而叹。[一]</p>
              <p>　　近听征夫饥劳之声，甚于斯歌。是以追悟匹妇吟鲁之忧，始于此乎？[二]见白驹之意，屏营傍偟，不能监寐。[三]伏念当今地广而不得耕，民觽而无所食。</p>
              <p>　　髃小竞进，秉国之位，鹰扬天下，*(鸟)**[乌]*钞求饱，吞肌及骨，并噬无猒。</p>
              <p>　　诚恐卒有役夫穷匠，起于板筑之闲，[四]投斤攘臂，登高远呼，使愁怨之民，向应云合，八方分崩，中夏鱼溃。[五]虽方尺之钱，何能有救！其危犹举函牛之鼎，絓纤枯之末，[六]诗人所以眷然顾之，潸焉出涕者也。[七]</p>
              <p>　　注[一]诗小雅鸿鴈之篇曰：&quot;鸿鴈于飞，肃肃其羽。之子于征，劬劳于野。鸿鴈于飞，集于中泽。之子于垣，百堵皆作。&quot;</p>
              <p>　　郑玄注云：&quot;坏灭之国，征人起屋舍，筑墙壁，百堵同时而起，言趋事也。&quot;</p>
              <p>　　注[二]列女传曰：&quot;鲁漆室邑之女，过时未适人。当穆公之时，君老，太子幼，女倚柱而啼。傍人闻之，心莫不惨惨者。邻妇从之游，谓曰：'何哭之悲？子欲嫁乎？吾为子求偶。'漆室女曰：'嗟乎，始吾以子为知，今反无识也。岂为嫁之故不乐而悲哉，吾忧鲁君老而太子少也。'&quot;注[三]诗曰：&quot;皎皎白驹，食我场苗。絷之维之，以永今朝。&quot;白驹谕贤人也。</p>
              <p>　　监寐犹寤寐也。</p>
              <p>　　注[四]役夫谓陈涉起蕲也。穷匠谓骊山之徒也。并见史记也。</p>
              <p>　　注[五]公羊传曰：&quot;其言梁亡何？鱼烂而亡也。&quot;何休曰：&quot;鱼烂，从中发溃烂也。&quot;</p>
              <p>　　注[六]函牛之鼎谓大鼎也。淮南子曰：&quot;函牛之鼎沸，则蛾不得置一足焉。&quot;絓，挂也，音胡卖反。</p>
              <p>　　注[七]诗小雅大东之文也。潸，涕下貌。郑玄注云：&quot;伤今不如古也。&quot;</p>
              <p>　　臣东野狂闇，不达大义，缘广及之时，对过所问，知必以身脂鼎镬，为天下笑。</p>
              <p>　　帝竟不铸钱。</p>
              <p>　　后陶举孝廉，除顺阳长。县多奸猾，陶到官，宣募吏民有气力勇猛，能以死易生者，不拘亡命奸臧，于是剽轻□客之徒过晏等十余人，[一]皆来应募。陶责其先过，要以后效，使各结所厚少年，得数百人，皆严兵待命。于是覆案奸轨，所发若神。以病免，吏民思而歌之曰：&quot;邑然不乐，思我刘君。何时复来，安此下民。&quot;</p>
              <p>　　注[一]过，姓也，过国之后。见左传。</p>
              <p>　　陶明尚书、春秋，为之训诂。推三家尚书[一]及古文，是正文字七百余事，名曰中文尚书。</p>
              <p>　　注[一]三家谓夏侯建、夏侯胜、欧阳和伯也。</p>
              <p>　　顷之，拜侍御史。灵帝宿闻其名，数引纳之。时钜鹿张角伪托大道，妖惑小民，陶与奉车都尉乐松、议郎袁贡连名上疏言之，曰：&quot;圣王以天下耳目为视听，故能无不闻见。今张角支党不可胜计。前司徒杨赐奏下诏书，切□州郡，护送流民，会赐去位，不复捕录。唯会赦令，而谋不解散。四方私言，云角等窃入京师，觇视朝政，鸟声兽心，私共鸣呼。州郡忌讳，不欲闻之，但更相告语，莫肯公文。宜下明诏，重募角等，赏以国土。有敢回避，与之同罪。&quot;帝殊不悟，方诏陶次第春秋条例。明年，张角反乱，海内鼎沸，帝思陶言，封中陵乡侯，三迁尚书令。以所举将为尚书，难与齐列，乞从□散，拜侍中。以数切谏，为权臣所惮，徙为京兆尹。到职，当出修宫钱直千万，[一]陶既清贫，而耻以钱买职，称疾不听政。帝宿重陶才，原其罪，征拜谏议大夫。</p>
              <p>　　注[一]时拜职名，当出买官之钱，谓之修宫钱也。</p>
              <p>　　是时天下日危，寇贼方炽，陶忧致崩乱，复上疏曰：&quot;臣闻事之急者不能安言，心之痛者不能缓声。窃见天下前遇张角之乱，后遭边章之寇，每闻羽书告急之声，心灼内热，四体惊竦。今西羌逆类，私署将帅，皆多段颎时吏，晓习战陈，识知山川，变诈万端。</p>
              <p>　　臣常惧其轻出河东﹑冯翊，钞西军之后，东之函谷，据□高望。今果已攻河东，恐遂转更豕突上京。如是则南道断绝，车骑之军孤立，[一]关东破胆，四方动摇，威之不来，叫之不应，虽有田单﹑陈平之策，计无所用。臣前驿马上便宜，急绝诸郡赋调，冀尚可安。事付主者，留连至今，莫肯求问。今三郡之民皆以奔亡，南出武关，北徙壶谷，[二]冰解风散，唯恐在后。今其存者尚十三四，军吏士民悲愁相守，民有百走退死之心，而无一前□生之计。西寇浸前，去营咫尺，胡骑分布，已至诸陵。将军张温，天性精勇，而主者旦夕迫促，军无后殿，假令失利，其败不救。臣自知言数见厌，而言不自裁者，以为国安则臣蒙其庆，国危则臣亦先亡也。谨复陈当今要急八事，乞须臾之闲，深垂纳省。&quot;</p>
              <p>　　其八事，大较言天下大乱，皆由宦官。宦官事急，共谗陶曰：&quot;前张角事发，诏书示以威恩，自此以来，各各改悔。今者四方安静，而陶疾害圣政，专言妖駆。</p>
              <p>　　州郡不上，陶何缘知？疑陶与贼通情。&quot;于是收陶，下黄门北寺狱，掠按日急。</p>
              <p>　　陶自知必死，对使者曰：&quot;朝廷前封臣云何？今反受邪谮。恨不与伊﹑吕同畴，而以三仁为辈。&quot;[三]遂闭气而死，天下莫不痛之。</p>
              <p>　　注[一]时湟中义从胡北宫伯玉等叛，遣左车骑将军皇甫嵩讨之不克也。</p>
              <p>　　注[二]三郡，河东﹑冯翊﹑京兆也。壶谷，壶关之谷，在上党也。</p>
              <p>　　注[三]论语曰：&quot;殷有三仁焉，微子去之，箕子为之奴，比干谏而死。&quot;</p>
              <p>　　陶著书数十万言，又作七曜论﹑匡老子﹑反韩非﹑复孟轲，及上书言当世便事﹑条教﹑赋﹑奏﹑书﹑记﹑辩疑，凡百余篇。</p>
              <p>　　时司徒东海陈耽，亦以非罪与陶俱死。耽以忠正称，历位三司。光和五年，诏公卿以谣言举刺史﹑二千石为民蠹害者。[一]时太尉许戫﹑司空张济承望内官，受取货赂，其宦者子弟宾客，虽贪污秽浊，皆不敢问，而虚悫边远小郡清修有惠化者二十六人。吏人诣阙陈诉，耽与议郎曹操上言：&quot;公卿所举，率党其私，所谓放鸱枭而囚鸾凤。&quot;其言忠切，帝以让戫﹑济，由是诸坐谣言征者悉拜议郎。宦官怨之，遂诬陷耽死狱中。</p>
              <p>　　注[一]谣言谓听百姓风谣善恶而黜陟之也。</p>
              <p>　　李云字行祖，甘陵人也。性好学，善阴阳。初举孝廉，再迁白马令。</p>
              <p>　　桓帝延熹二年，诛大将军梁冀，而中常侍单超等五人皆以诛冀功并封列侯，专权选举。又立掖庭民女亳氏为皇后，数月闲，后家封者四人，赏赐巨万。[一]</p>
              <p>　　是时地数震裂，觽灾频降。云素刚，忧国将危，心不能忍，乃露布上书，移副三府，[二]曰：&quot;臣闻皇后天下母，德配坤灵，得其人则五氏来备，不得其人则地动摇宫。[三]比年灾异，可谓多矣，皇天之戒，可谓至矣。高祖受命，至今三百六十四岁，君期一周，当有黄精代见，姓陈﹑项﹑虞﹑田﹑许氏，不可令此人居太尉﹑太傅典兵之官。[四]举厝至重，不可不慎。班功行赏，宜应其实。梁冀虽持权专□，虐流天下，今以罪行诛，犹召家臣搤杀之耳。而猥封谋臣万户以上，高祖闻之，得无见非？西北列将，得无解体？[五]孔子曰：'帝者，谛也。'[六]今官位错乱，小人谄进，财货公行，政化日损，尺一拜用不经御省。[七]是帝欲不谛乎？&quot;帝得奏震怒，下有司逮云，诏尚书都护□戟送黄门北寺狱，使中常侍管霸与御史廷尉杂考之。</p>
              <p>　　时弘农五官掾杜觽伤云以忠谏获罪，上书愿与云同日死。帝愈怒，遂并下廷尉。</p>
              <p>　　大鸿胪陈蕃上疏救云曰：&quot;李云所言，虽不识禁忌，干上逆旨，其意归于忠国而已。昔高祖忍周昌不讳之谏，成帝赦朱云□领之诛。[八]今日杀云，臣恐剖心之讥复议于世矣。[九]故敢触龙鳞，冒昧以请。&quot;[一０]太常杨秉﹑洛阳市长沐茂﹑郎中上官资并上疏请云。帝恚甚，有司奏以为大不敬。诏切责蕃﹑秉，免归田里；茂﹑资贬秩二等。时帝在濯龙池，管霸奏云等事。霸*(跪)**[诡]*言曰：&quot;李云野泽愚儒，杜觽郡中小吏，出于狂戆，不足加罪。&quot;帝谓霸曰：&quot;帝欲不谛，是何等语，而常侍欲原之邪？&quot;顾使小黄门可其奏，云﹑觽皆死狱中。</p>
              <p>　　后冀州刺史贾琮使行部，过祠云墓，刻石表之。</p>
              <p>　　注[一]时封后兄康为比阳侯，弟统昆阳侯，统从兄会安阳侯，统弟秉为*(济)**[淯]*阳侯。</p>
              <p>　　注[二]露布谓不封之也，并以副本上三公府也。</p>
              <p>　　注[三]史记曰：&quot;庶征：曰雨，曰旸，曰燠，曰风，曰寒。五者来备，各以其序，庶草繁庑。&quot;是与氏古字通耳。春秋汉含孳曰：&quot;女主盛，臣制命，则地动。&quot;</p>
              <p>　　注[四]黄精谓魏氏将兴也。陈﹑项﹑虞﹑田并舜之后。舜土德，亦尚黄，故忌也。</p>
              <p>　　注[五]列将谓皇甫规﹑段颎等。</p>
              <p>　　注[六]春秋运斗枢曰：&quot;五帝修名立功，修德成化，统调阴阳，招类使神，故称帝。帝之言谛也。&quot;郑玄注云：&quot;审谛于物也。&quot;</p>
              <p>　　注[七]尺一之板谓诏策也。见汉官仪也。</p>
              <p>　　注[八]周昌，解见陈忠传。朱云上书曰：&quot;臣愿赐尚方斩马□，断佞臣一人，以厉其余。&quot;上问：&quot;谁也？&quot;对曰：&quot;安昌侯张禹。&quot;上大怒曰：&quot;小臣居下讪上，廷辱师傅，罪死不赦。&quot;御史将云去。左将军辛庆忌以死争，上意解，然后得已。事并见前书。</p>
              <p>　　注[九]比干以死谏纣，纣怒曰：&quot;吾闻圣人心有七窍。&quot;乃剖比干而观其心。事见史记。</p>
              <p>　　注[一０]韩子曰：&quot;夫龙之为虫也，可狎而驯也。然喉下有逆鳞，婴之则杀人。</p>
              <p>　　人主有逆鳞，说者婴之，则亦几矣。&quot;</p>
              <p>　　论曰：礼有五谏，讽为上。[一]若夫托物见情，因文载旨，使言之者无罪，闻之者足以自戒，[二]贵在于意达言从，理归乎正。曷其绞讦摩上，以衒沽成名哉？[三]李云草茅之生，不识失身之义，[四]遂乃露布帝者，班檄三公，至于诛死而不顾，斯岂古之狂也！</p>
              <p>　　[五]夫未信而谏，则以为谤己，[六]故说者识其难焉。[七]</p>
              <p>　　注[一]五谏谓讽谏﹑顺谏﹑窥谏﹑指谏﹑陷谏也。讽谏者，知患祸之萌而讽告也。顺谏者，出辞逊顺，不逆君心也。窥谏者，视君颜色而谏也。指谏者，质指其事而谏也。陷谏者，言国之害忘生为君也。见大戴礼。</p>
              <p>　　注[二]卜商诗序之文也。</p>
              <p>　　注[三]绞，直也。讦，正也。沽，卖之。</p>
              <p>　　注[四]仪礼曰：&quot;凡自称于君宅*[者]*，在邦*(者)*曰市井之臣，在野则曰草茅之臣，庶人则刺草之臣。&quot;易曰：&quot;臣不密，则失身。&quot;</p>
              <p>　　注[五]论语曰：&quot;古之狂也直，今之狂也诈而已矣。&quot;</p>
              <p>　　注[六]论语曰：&quot;事君信而后谏，其君未信，则以为谤己。&quot;</p>
              <p>　　注[七]韩非有说难篇。</p>
              <p>　　刘瑜字季节，广陵人也。高祖父广陵靖王。父辩，清河太守。[一]瑜少好经学，尤善图谶﹑天文﹑历筭之术。州郡礼请不就。</p>
              <p>　　注[一]谢承书云：&quot;父祥，为清河太守。&quot;</p>
              <p>　　延熹八年，太尉杨秉举贤良方正，及到京师，上书陈事曰：</p>
              <p>　　臣瑜自念东国鄙陋，得以丰沛枝胤，被蒙复除，不给卒伍。故太尉杨秉知臣窃窥典籍，猥见显举，诚冀臣愚直，有补万一。而秉忠谟不遂，命先朝露。臣在下土，听闻歌谣，骄臣虐政之事，远近呼嗟之音，窃为辛楚，泣血涟如。幸得引录，备荅圣问，泄写至情，不敢庸回。[一]诚愿陛下且以须臾之虑，览今往之事，人何为咨嗟，天曷为动变。</p>
              <p>　　注[一]庸，用也。回，邪也。</p>
              <p>　　盖诸侯之位，上法四七，垂文炳耀，关之盛衰者也。[一]今中官邪駆，比肩裂土，皆竞立胤嗣，继体传爵，或乞子簄属，或买儿市道，殆乖开国承家之义。[二]</p>
              <p>　　注[一]四七，二十八宿也。诸侯为天子守四方，犹天之有二十八宿。汉官仪曰&quot;天子建侯，上法四七&quot;也。</p>
              <p>　　注[二]易曰：&quot;大君有命，开国承家。&quot;</p>
              <p>　　古者天子一娶九女，[一]娣侄有序，河图授嗣，正在九房。今女嬖令色，充积闺帷，皆当盛其玩饰□食空宫，劳散精神，生长六疾。[二]此国之费也，生之伤也。且天地之性，阴阳正纪，隔绝其道，则水旱为并。诗云：&quot;五日为期，六日不詹。&quot;[三]怨旷作歌，仲尼所录。[四]况从幼至长，幽藏殁身。又常侍﹑黄门，亦广妻娶。怨毒之气，结成妖眚。</p>
              <p>　　行路之言，官发略人女，取而复置，转相惊惧。孰不悉然，无缘空生此谤。邹衍匹夫，□氏匹妇，尚有城崩霜陨之异；况乃髃辈咨怨，能无感乎！[五]</p>
              <p>　　注[一]公羊传曰，诸侯一聘三女，天子一娶九女，夏﹑殷制也。</p>
              <p>　　注[二]左传曰&quot;天有六气，淫生六疾。六气曰阴﹑阳﹑风﹑雨﹑晦﹑明，过则为灾。阴淫寒疾，阳淫热疾，风淫末疾，雨淫腹疾，晦淫惑疾，明淫心疾。女，阳物而晦时，淫则生内热惑蛊之疾&quot;也。</p>
              <p>　　注[三]诗小雅曰：&quot;终朝采蓝，不盈一襜。五日为期，六日不詹。&quot;注云：&quot;詹，至也。妇人过时而怨旷，期至五日而归，今六日不至，是以忧也。&quot;</p>
              <p>　　注[四]谓仲尼删诗编录也。</p>
              <p>　　注[五]淮南子曰：&quot;邹衍事燕惠王尽忠，左右谮之，王系之，仰天而哭，五月天为之下霜。&quot;列女传曰&quot;齐人□梁袭莒，战死。其妻无所归，乃就夫尸于城下而哭之，七日城崩&quot;也。</p>
              <p>　　昔秦作阿房，国多刑人。今第舍增多，穷极奇巧，掘山攻石，不避时令。[一]</p>
              <p>　　促以严刑，威以*(法)*正*[法]*。民无罪而覆入之，民有田而覆夺之。州郡官府，各自考事，奸情赇赂，皆为吏饵。民悉郁结，起入贼党，官辄兴兵，诛讨其罪。贫困之民，或有卖其首级以要酬赏，父兄相代残身，妻孥相*(见)**[视]*分裂。穷之如彼，伐之如此，岂不痛哉！</p>
              <p>　　注[一]礼记月令曰&quot;孟夏之月，无有坏堕，无起土功，无发大觽&quot;也。</p>
              <p>　　又陛下以北辰之尊，神器之宝，而微行近习之家，私幸宦者之舍，[一]宾客市买，熏灼道路，因此暴纵，无所不容。今三公在位，皆博达道蓺，而各正诸己，莫或匡益者，非不智也，畏死罚也。惟陛下设置七臣，以广谏道，[二]及开东序金縢史官之书，从尧舜禹汤文武致兴之道，[三]远佞邪之人，放郑韂之声，则政致和平，德感祥风矣。[四]臣悾悾推情，言不足采，[五]惧以触忤，征营慑悸。</p>
              <p>　　注[一]近习谓亲近狎者。</p>
              <p>　　注[二]孝经曰：&quot;古者天子有争臣七人。&quot;郑玄注：&quot;七人谓三公及前疑﹑后承﹑左辅﹑右弼。&quot;</p>
              <p>　　注[三]尔雅曰：&quot;东西厢谓之序。&quot;书曰：&quot;天球河图在东序。&quot;縢，缄也。以金缄之，不欲人开也。</p>
              <p>　　注[四]孝经援神契曰：&quot;德至八方则祥风至。&quot;</p>
              <p>　　注[五]悾悾，诚恳之貌。</p>
              <p>　　于是特诏召瑜问灾咎之征，指事案经谶以对。执政者欲令瑜依违其辞，而更策以它事。瑜复悉心以对，八千余言，有切于前，帝竟不能用。拜为议郎。</p>
              <p>　　及帝崩，大将军窦武欲大诛宦官，乃引瑜为侍中，又以侍中尹勋为尚书令，共同谋画。及武败，瑜﹑勋并被诛。事在武传。</p>
              <p>　　勋字伯元，河南人。从祖睦为太尉，睦孙颂为司徒。勋为人刚毅直方。少时每读书，得忠臣义士之事，未尝不投书而仰叹。自以行不合于当时，不应州郡公府礼命。桓帝时，以有道征，四迁尚书令。延熹中，诛大将军梁冀，帝召勋部分觽职，甚有方略，封宜阳乡侯。仆射霍谞，尚书张敬﹑欧阳参﹑李伟﹑虞放﹑周永，并封亭侯。</p>
              <p>　　勋后再迁至九卿，以病免，拜为侍中。八年，中常侍具瑗﹑左悺等有罪免，夺封邑，因黜勋等爵。</p>
              <p>　　瑜诛后，宦官悉焚其上书，以为讹言。</p>
              <p>　　子琬，传瑜学，明占候，能着灾异。举方正，不行。</p>
              <p>　　谢弼字辅宣，东郡武阳人也。[一]中直方正，[二]为乡邑所宗师。建宁二年，诏举有道之士，弼与东海陈敦﹑玄菟公孙度俱对策，皆除郎中。</p>
              <p>　　注[一]谢承书曰：&quot;弼字辅鸾，东郡濮阳人也。&quot;与此不同。</p>
              <p>　　注[二]犹言中正方直也。</p>
              <p>　　时青蛇见前殿，大风拔木，诏公卿以下陈得失。弼上封事曰：</p>
              <p>　　臣闻和气应于有德，妖异生乎失政。上天告谴，则王者思其愆；政道或亏，则奸臣当其罚。夫蛇者，阴气所生；鳞者，甲兵之符也。[一]鸿范传曰：&quot;厥极弱，时则有蛇龙之駆。&quot;[二]又荧惑守亢，裴回不去，法有近臣谋乱，发于左右。</p>
              <p>　　不知陛下所与从容帷幄之内，亲信者为谁。宜急斥黜，以消天戒。臣又闻&quot;惟虺惟蛇，女子之祥&quot;。</p>
              <p>　　[三]伏惟皇太后定策宫闼，援立圣明，书云：&quot;父子兄弟，罪不相及。&quot;窦氏之诛，岂宜咎延太后？幽隔空宫，愁感天心，如有雾露之疾，陛下当何面目以见天下？[四]昔周襄王不能敬事其母，戎狄遂至交侵。[五]孝和皇帝不绝窦后之恩，前世以为美谈。[六]礼为人后者为之子，今以桓帝为父，岂得不以太后为母哉？援神契曰：&quot;天子行孝，四夷和平。&quot;方今边境日蹙，兵革蜂起，自非孝道，何以济之！愿陛下仰慕有虞蒸蒸之化，俯思凯风慰母之念。[七]</p>
              <p>　　注[一]谢承书曰：&quot;蛇者，阴*(之)**[气]*所生，龙之类也。龙有鳞，甲兵之符也。&quot;</p>
              <p>　　注[二]前书曰&quot;皇之不极，是谓不建，厥极弱，时则有下伐上之痾，龙蛇之駆&quot;也。</p>
              <p>　　注[三]诗小雅之文也。郑玄注云：&quot;虺﹑蛇□处，阴之祥也，故为生女。&quot;</p>
              <p>　　注[四]文帝徙淮南王长于蜀，袁盎曰：&quot;淮南王为人刚，今暴摧折之，臣恐其逢雾露病死，陛下有杀弟之名也。&quot;</p>
              <p>　　注[五]史记曰，周襄王母早死，后母曰惠后，生叔带，有宠。带与戎翟谋伐襄王。</p>
              <p>　　注[六]窦太后崩，张酺等奏云：&quot;不宜合葬先帝。&quot;和帝手诏曰：&quot;臣子无贬尊上之文，恩不忍离。&quot;于是合葬。见皇后纪也。</p>
              <p>　　注[七]尚书舜典曰：&quot;蒸蒸乂，不格奸。&quot;孔安国注云：&quot;蒸蒸犹进进也。言舜进于善道。&quot;诗凯风曰：&quot;有子七人，莫慰母心。&quot;</p>
              <p>　　臣又闻爵赏之设，必酬庸勋；开国承家，小人勿用。[一]今功臣久外，未蒙爵秩，阿母宠私，乃享大封，大风雨雹，亦由于兹。又故太傅陈蕃，辅相陛下，勤身王室，夙夜匪懈，而见陷髃邪，一旦诛灭。其为酷滥，骇动天下，而门生故吏，并离徙锢。蕃身已往，人百何赎！[二]宜还其家属，解除禁网。夫台宰重器，国命所继。今之四公，唯司空刘宠断断守善，余皆素餐致寇之人，[三]</p>
              <p>　　必有折足覆餗之凶。可因灾异，并加罢黜。[四]征故司空王畅，长乐少府李膺，并居政事，庶灾变可消，国祚惟永。臣山薮顽闇，未达国典。策曰&quot;无有所隐&quot;，敢不尽愚，用忘讳忌。伏惟陛下裁其诛罚。</p>
              <p>　　注[一]易师卦上六爻词也。</p>
              <p>　　注[二]诗国风曰：&quot;如可赎兮，人百其身。&quot;</p>
              <p>　　注[三]四公谓刘矩为太尉，许训为司徒，胡广为太傅及宠也。书曰：&quot;如有一介臣，断断猗，无它伎。&quot;孔安国注云：&quot;断断猗然专一之臣也。&quot;素，空也。无德而食其禄曰素餐。易曰&quot;负且乘，致寇至&quot;也。</p>
              <p>　　注[四]易曰：&quot;鼎折足，覆公餗。&quot;鼎以喻三公。餗，鼎实也。折足覆餗，言不胜其任。</p>
              <p>　　左右恶其言，出为广陵府丞。去官归家。</p>
              <p>　　中常侍曹节从子绍为东郡太守，忿疾于弼，遂以它罪收考掠按，死狱中，时人悼伤焉。初平二年，司隶校尉赵谦讼弼忠节，求报其怨*[魂]*，乃收绍斩之。</p>
              <p>　　赞曰：邓不明辟。[一]梁不损陵。慊慊栾、杜，讽辞以兴。黄寇方炽，子奇有识。[二]武谋允臧，瑜亦协志。弼忤宦情，云犯时忌。成仁丧己，同方殊事。</p>
              <p>　　注[一]尚书曰：&quot;朕复子明辟。&quot;孔安国注云：&quot;复还明君之政于成王也。&quot;言邓后临朝，不还政于安帝也。</p>
              <p>　　注[二]识，协韵音式侍反。</p>
              <p>　　校勘记</p>
              <p>　　一八三九页一０行积十五年按：校补引柳从辰说，谓袁宏纪载根上书直谏在永初二年十二月，&quot;积十五年&quot;作&quot;积十年余&quot;。</p>
              <p>　　一八四０页三行拜侍御史按：校补引钱大昭说，谓先贤行状作&quot;符节郎&quot;。</p>
              <p>　　一八四０页六行年七十八卒按：集解引周寿昌说，谓三国魏志引先贤行状，云年八十七，以寿终，与此作&quot;七十八&quot;微异。</p>
              <p>　　一八四一页一行魏郡内黄人也*[好道]*据汲本、殿本补。</p>
              <p>　　一八四一页三行兴立*(校)*学*[校]*据刊误改。按：汲本作&quot;学校&quot;。</p>
              <p>　　一八四二页七行以功自劾按：汲本&quot;劾&quot;作&quot;效&quot;。又按：刊误谓功不可以自劾，当是&quot;无功自劾&quot;，少一&quot;无&quot;字。</p>
              <p>　　一八四三页八行又*(令)**[今]*牧守长吏刊误谓案文&quot;令&quot;当作&quot;今&quot;。张森楷校勘记谓髃书治要&quot;令&quot;作&quot;今&quot;。今据改。</p>
              <p>　　一八四三页九行蚕食天下按：&quot;蚕&quot;原斗&quot;吞&quot;，径据汲本、殿本改正。</p>
              <p>　　一八四四页三行吾以布衣提三尺以取天下汲本、殿本&quot;三尺&quot;下有&quot;□&quot;字。</p>
              <p>　　今按：史记有&quot;□&quot;字。汉书无&quot;□&quot;字，小颜谓三尺，□也，流俗本或云&quot;提三尺□&quot;，&quot;□&quot;字后人所加耳。</p>
              <p>　　一八四五页一五行先食后*(民)**[货]*据刊误改。</p>
              <p>　　一八四七页三行莫*(不)**[非]*尔极据刊误改。</p>
              <p>　　一八四七页一二行*(鸟)**[乌]*钞求饱集解引惠栋说，谓&quot;鸟&quot;当作&quot;乌&quot;，引周礼射鸟氏&quot;以弓矢欧乌鸢&quot;郑玄注&quot;乌鸢喜钞盗，故云乌钞&quot;为证。今据改。</p>
              <p>　　一八四八页一二行后陶举孝廉除顺阳长集解引汪文台说，谓类聚十九引谢承书作&quot;枞阳长&quot;，类聚五十、御览二百六十七引续汉书作&quot;浈阳长&quot;。今按：校补引柳从辰说，谓御览四百六十五引本书，仍作&quot;顺阳长&quot;。又按：类聚十九引谢承书，御览二百六十七引续汉书，&quot;刘陶&quot;作&quot;刘騊駼&quot;，类聚五十作&quot;刘騊&quot;，御览四百六十五引本书作&quot;刘陶駼&quot;，皆误。</p>
              <p>　　一八四九页六行不复捕录按：校补谓案上文止言护送流民，未言捕贼，杨赐又本以下州郡捕讨恐更骚扰，明不主捕，先捕后录，亦不成文理，&quot;捕&quot;当为&quot;补&quot;之斗。</p>
              <p>　　一八五一页九行按：此注原在&quot;二千石&quot;下，今据殿本移正。</p>
              <p>　　一八五二页一二行霸*(跪)**[诡]*言曰据汲本、殿本改。按：胡刻通鉴亦斗&quot;跪&quot;，章钰胡刻通鉴正文校宋记云明孔天胤本作&quot;诡&quot;，张敦仁校本同。</p>
              <p>　　一八五二页一四行冀州刺史贾琮按：集解引惠栋说，谓水经注作&quot;贾瑶&quot;。</p>
              <p>　　一八五二页一五行统弟秉为*(济)**[淯]*阳侯据集解引惠栋说改。</p>
              <p>　　一八五三页一二行吾闻圣人心有七窍按：&quot;七&quot;原斗&quot;九&quot;，径据汲本、殿本改正。</p>
              <p>　　一八五四页七行凡自称于君宅*[者]*在邦*(者)*曰巿井之臣据汲本改，与仪礼文合。</p>
              <p>　　一八五四页九行古之狂也直今之狂也诈而已矣按：今论语两&quot;狂&quot;字皆作&quot;愚&quot;。</p>
              <p>　　意者，范氏元以李云为古之愚，而正文斗&quot;愚&quot;为&quot;狂&quot;，后人遂并注文而改之欤？</p>
              <p>　　一八五四页一０行事君信而后谏其君未信按：今论语无&quot;事君&quot;&quot;其君&quot;字，或章怀所见本异也。</p>
              <p>　　一八五五页四行泣血涟如按：&quot;涟&quot;原作&quot;连&quot;，径据汲本、殿本改。</p>
              <p>　　一八五五页八行关之盛衰者也按：集解引何焯说，谓&quot;关&quot;字下有脱文。</p>
              <p>　　一八五六页一行行路之言官发略人女按：张森楷校勘记谓治要&quot;之&quot;下有&quot;人&quot;字。</p>
              <p>　　一八五六页三行公羊传曰诸侯一聘三女天子一娶九女按：集解引惠栋说，谓公羊传无此文，逸礼王度记有之，未知章怀何据以为公羊传也。</p>
              <p>　　一八五六页一二行威以*(法)*正*[法]*据刊误改。按：汲本作&quot;正法&quot;。</p>
              <p>　　一八五六页一四行妻孥相*(见)**[视]*分裂据汲本、殿本改。</p>
              <p>　　一八五八页六行建宁二年诏举有道之士殿本&quot;二年&quot;作&quot;三年&quot;。集解引钱大昕说，谓灵帝纪建宁元年五月，诏郡国守相举有道之士各一人，&quot;二年&quot;当是&quot;元年&quot;之误。按：校补谓案灵帝纪举有道下诏虽在元年，郡国守相遵旨荐举，奉准以某人为有道之士，岂必尚在元年，钱说殊泥。惟殿本作&quot;三年&quot;，证以弼上封事所言各事，无一合者，殆必误矣。</p>
              <p>　　一八五九页八行蛇者阴*(之)**[气]*所生据殿本改。</p>
              <p>　　一八六０页四行司空刘宠按：校补谓案灵帝纪，诏公卿以下各上封事在建宁二年四月，其时刘宠尚为司徒，传文&quot;司空&quot;明是&quot;司徒&quot;之误。</p>
              <p>　　一八六０页一五行求报其怨*[魂]*据汲本、殿本补。</p>
            </td>
          </tr>
        </table>
        <p>&nbsp;</p><table width="460" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='60.htm'>上一页 </a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='62.htm'>下一页 </a></div>
                  </td>
                </tr>
              </table>
              <p align=center>作者：[南朝宋]范晔 
              <hr width=90%>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
        
      </td>
      <td valign="top" width="19"><img src="rightbg.gif" width="19" height="400"><img src="right.gif" width="19" height="146"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="66" height="21"><img src="bottom1.gif" width="66" height="21"></td>
      <td background="bottombg.gif" width="500"></td>
      <td width="210"></td>
    </tr>
  </table>
</div>
</body>
</html>
