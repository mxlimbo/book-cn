<html>
<head>
<title>后汉书卷六十四　吴延史卢赵列传　第五十四</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0">
    <tr>
      <td width="239" height="24"><img src="up1.gif" width="239" height="24"></td>
      <td width="537" background="up1bg.gif"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="167" height="49"><img src="up2left.gif" width="167" height="49"></td>
      <td valign="bottom"><img src="bg.gif" width="50" height="20"><a href="content.htm"><img src="top.gif" width="46" height="15" border="0"></a><img src="bg.gif" width="40" height="7"><a href="69.htm"><img src="last.gif" width="46" height="15" border="0"></a><img src="bg.gif" width="40" height="30"><a href="71.htm"><img src="next.gif" width="46" height="15" border="0"></a></td>
      <td width="19" background="rightbg.gif">&nbsp;</td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td valign="top" width="66" background="leftbg.gif"><img src="up3.gif" width="66" height="580"></td>
      <td valign="top" align="center"> 
        <table width="520" cellspacing="0" cellpadding="0" align="center" border="0">
          <tr> 
            <td> 
              <p align="center">&nbsp;</p>
              <p align="center" class="h">后汉书卷六十四　吴延史卢赵列传　第五十四</p>
            </td>
          </tr>
        </table>
        <br>
        <table width="520" border="0" cellspacing="0" cellpadding="0" align="center">
          <tr> 
            <td>　　吴佑字季英，[一]陈留长垣人也。父恢，为南海太守。[二]佑年十二，随从到官。恢欲杀青简以写经书，[三]佑谏曰：&quot;今大人踰越五领，[四]远在海滨，其俗诚陋，然旧多珍怪，上为国家所疑，下为权戚所望。[五]此书若成，则载之兼两。[六]昔马援以薏苡兴谤，王阳以衣囊徼名。[七]嫌疑之闲，诚先贤所慎也。&quot;恢乃止，抚其首曰：&quot;吴氏世不乏季子矣。&quot;[八]及年二十，丧父，居无檐石，而不受赡遗。常牧豕于长垣泽中，[九]行吟经书。遇父故人，谓曰：&quot;卿二千石子而自业贱事，纵子无耻，柰先君何？&quot;佑辞谢而已，守志如初。
              <p>　　注[一]佑音又。续汉书作&quot;佑&quot;。</p>
              <p>　　注[二]&quot;恢&quot;或作&quot;惔&quot;，音徒滥反。</p>
              <p>　　注[三]杀青者，以火炙简令汗，取其青易书，复不蠹，谓之杀青，亦谓汗简。</p>
              <p>　　义见刘向别录也。</p>
              <p>　　注[四]领者，西自衡山之南，东至于海，一山之限耳，别标名则有五焉。裴氏广*(川)**[州]*记云：&quot;大庾、始安、临贺、桂阳、揭阳，是为五领。&quot;邓德明南康记曰：&quot;大庾，一也；桂阳甲骑，二也；九真都庞，三也；临贺萌渚，四也；始安越城，五也。&quot;裴氏之说则为审矣。</p>
              <p>　　注[五]希望其赠遗也。</p>
              <p>　　注[六]车有两轮，故称&quot;两&quot;也。</p>
              <p>　　注[七]徼，要也，音工尧反。前书曰，王阳好车马，衣服鲜明，而迁徙转移，所载不过囊橐。时人怪其奢，伏其俭，故俗传王阳能作黄金。</p>
              <p>　　注[八]季子谓季札也。</p>
              <p>　　注[九]续汉书曰&quot;年四十余，乃为郡吏&quot;也。</p>
              <p>　　后举孝廉，[一]将行，郡中为祖道，佑越□共小史雍丘黄真欢语移时，与结友而别。[二]功曹以佑倨，请黜之。太守曰：&quot;吴季英有知人之明，卿且勿言。&quot;</p>
              <p>　　真后亦举孝廉，除新蔡长，世称其清节。[三]时公沙穆来游太学，无资粮，乃变服客佣，为佑赁舂。佑与语大惊，遂共定交于杵臼之闲。</p>
              <p>　　注[一]陈留耆旧传曰：&quot;太守冷宏召补文学，宏见异之，擢举孝廉。&quot;</p>
              <p>　　注[二]祖道之礼，封土为軷□也。五经要义曰：&quot;祖道者，行祭为道路祈也。&quot;</p>
              <p>　　周礼太驭：&quot;掌王玉路以祀，及*(祀)**[犯]*軷。&quot;注云：&quot;*[犯]*軷*(祀)*者，封土象山于路侧，以*[菩]*刍□□为神主祭之，以车轹軷而去。喻无险难。&quot;</p>
              <p>　　注[三]谢承书曰：&quot;真字夏甫。&quot;</p>
              <p>　　佑以光禄四行迁胶东侯相。[一]时济北戴宏父为县丞，宏年十六，从在丞舍。</p>
              <p>　　佑每行园，常闻讽诵之音，奇而厚之，亦与为友，卒成儒宗，知名东夏，[二]</p>
              <p>　　官至酒泉太守。[三]佑政唯仁简，以身率物。民有争诉者，辄闭合自责，然后断其讼，以道譬之。或身到闾里，重相和解。自是之后，争隙省息，吏人怀而不欺。啬夫孙性私赋民钱，[四]市衣以进其父，父得而怒曰：&quot;有君如是，何忍欺之！&quot;促归伏罪。性臱惧，诣合持衣自首。佑屏左右问其故，性具谈父言。</p>
              <p>　　佑曰：&quot;掾以亲故，受□秽之名，所谓'观过斯知人矣'。&quot;[五]使归谢其父，还以衣遗之。又安丘男子毋丘长与母俱行市，道遇醉客辱其母，长杀之而亡，安丘追踪于胶东得之。佑呼长谓曰：&quot;子母见辱，人情所耻。然孝子忿必虑难，动不累亲。[六]今若背亲逞怒，[七]白日杀人，赦若非义，刑若不忍，将如之何？&quot;长以械自系，[八]曰：&quot;国家制法，囚身犯之。明府虽加哀乡，恩无所施。&quot;</p>
              <p>　　佑问长有妻子乎？对曰：&quot;有妻未有子也。&quot;即移安丘逮长妻，妻到，解其桎梏，使同宿狱中，妻遂怀孕。至冬尽行刑，长泣谓母曰：&quot;负母应死，当何以报吴君乎？&quot;乃啮指而吞之，含血言曰：&quot;妻若生子，名之'吴生'，言我临死吞指为誓，属儿以报吴君。&quot;因投缳而死。[九]</p>
              <p>　　注[一]汉官仪曰&quot;四行，敦厚、质朴、逊让、节俭&quot;也。</p>
              <p>　　注[二]东夏，东方也。尚书曰&quot;尹兹东夏&quot;也。</p>
              <p>　　注[三]济北先贤传曰&quot;宏字符襄，刚县人也。年二十二，为郡督邮，曾以职事见诘，府君欲挞之。宏曰：'今鄙郡遭明府，咸以为仲尼之君，国小人少，以宏为颜回，岂闻仲尼有挞颜回之义？'府君异其对，即日教署主簿&quot;也。</p>
              <p>　　注[四]续汉书曰：&quot;赋钱五百，为父市单衣。&quot;</p>
              <p>　　注[五]论语载孔子之言也。</p>
              <p>　　注[六]论语孔子曰：&quot;忿思难。&quot;又曰：&quot;一朝之忿，忘其身以及其亲，非惑与？&quot;</p>
              <p>　　注[七]若，汝也。逞，快也。</p>
              <p>　　注[八]在手曰械。</p>
              <p>　　注[九]谓以绳为缳，投之而缢也。缳音胡犬反。</p>
              <p>　　佑在胶东九年，[一]迁齐相，大将军梁冀表为长史。及冀诬奏太尉李固，佑闻而请见，与冀争之，不听。时扶风马融在坐，为冀章草，佑因谓融曰：&quot;李公之罪，成于卿手。李公即诛，卿何面目见天下之人乎？&quot;冀怒而起入室，佑亦径去。冀道出佑为河闲相，因自免归家，不复仕，躬灌园蔬，以经书教授。年九十八卒。</p>
              <p>　　注[一]陈留耆旧传曰：&quot;佑处同僚，无私书之问，上司无笺檄之敬。在胶东，书不入京师也。&quot;</p>
              <p>　　长子凤，官至乐浪太守，少子恺，新息令；凤子冯，鲖阳侯相：[一]皆有名于世。[二]</p>
              <p>　　注[一]鲖阳，县，属汝南郡。音纣。</p>
              <p>　　注[二]陈留耆旧传曰：&quot;凤字君雅，冯字子高。&quot;</p>
              <p>　　延笃字叔坚，南阳犨人也。[一]少从颍川唐溪典受左氏传，[二]旬日能讽之，典深敬焉。[三]又从马融受业，博通经传及百家之言，能着文章，有名京师。</p>
              <p>　　注[一]犨音昌犹反，故城在汝州鲁山县东南也。</p>
              <p>　　注[二]先贤行状曰：&quot;典字季度，为西鄂长。&quot;风俗通曰：&quot;吴夫燍王奔楚，封堂溪，因以为氏。&quot;典为五官中郎将。&quot;唐&quot;与&quot;堂&quot;同也。</p>
              <p>　　注[三]先贤行状曰：&quot;笃欲写左氏传，无纸，唐溪典以废笺记与之。笃以笺记纸不可写传，乃借本讽之，彻尽辞归。典曰：'卿欲写传，何故辞归？'笃曰：'已讽之矣。'典闻之叹曰：'嗟乎延生！虽复端木闻一知二，未足为喻。若使尼父更起于洙、泗，君当编名七十，与游、夏争匹也。'&quot;举孝廉，为平阳侯相。到官，表龚遂之墓，立铭祭祠，擢用其后于畎亩之闲。[一]</p>
              <p>　　以师丧□官奔赴，五府并辟不就。</p>
              <p>　　注[一]前书龚遂，山阳南平阳人，为勃海太守。南平阳故城*[在]*今兖州邹县。</p>
              <p>　　桓帝以博士征，拜议郎，与朱穆、边韶共著作东观。稍迁侍中。帝数问政事，笃诡辞密对，[一]动依典义。迁左冯翊，又徙京兆尹。其政用宽仁，忧恤民黎，擢用长者，与参政事，郡中欢爱，三辅咨嗟焉。先是陈留边凤为京兆尹，亦有能名，郡人为之语曰：&quot;前有赵张三王，[二]后有边延二君。&quot;</p>
              <p>　　注[一]谷梁传曰：&quot;故士造辟而言，诡辞而出。&quot;范宁注云：&quot;辟，君也。诡辞而出，不以实告人也。&quot;</p>
              <p>　　注[二]前书，赵广汉、张敞、王遵、王章、王骏俱为京兆尹也。</p>
              <p>　　时皇子有疾，下郡县出珍药，而大将军梁冀遣客赍书诣京兆，并货牛黄。[一]</p>
              <p>　　笃发书收客，曰：&quot;大将军椒房外家，而皇子有疾，必应陈进医方，岂当使客千里求利乎？&quot;遂杀之。冀臱而不得言，有司承旨欲求其事。笃以病免归，教授家巷。</p>
              <p>　　注[一]吴普本草曰：&quot;牛黄味苦，无毒，牛出入呻者有之。夜有光走角中。牛死，入胆中，如□子黄。&quot;神农本草曰：&quot;疗惊□，除邪逐鬼。&quot;</p>
              <p>　　时人或疑仁孝前后之证，笃乃论之曰：&quot;观夫仁孝之辩，[一]纷然异端，互引典文，代取事据，[二]可谓笃论矣。[三]夫人二致同源，总率百行，[四]非复铢两轻重，必定前后之数也。而如欲分其大较，[五]体而名之，则孝在事亲，仁施品物。施物则功济于时，事亲则德归于己。于己则事寡，济时则功多。推此以言，仁则远矣。然物有出微而着，事有由隐而章。近取诸身，刵耳有听受之用，目有察见之明，足有致远之劳，手有饰卫之功，功虽显外，本之者心也。</p>
              <p>　　远取诸物，则草木之生，始于萌牙，终于弥蔓，枝叶扶疏，荣华纷缛，[六]末虽繁蔚，致之者根也。夫仁人之有孝，犹四体之有心腹，[七]枝叶之有本根也。</p>
              <p>　　圣人知之，故曰：</p>
              <p>　　'夫孝，天之经也，地之义也，人之行也。'[八]'君子务本，本立而道生，孝悌也者，其为仁之本与！'[九]然体大难备，物性好偏，故所施不同，事少两兼者也。如必对其优劣，则仁以枝叶扶疏为大，孝以心体本根为先，可无讼也。或谓先孝后仁，非仲尼序回、参之意。[一０]盖以为仁孝同质而生，纯体之者，则互以为称，虞舜、颜回是也。[一一]若偏而体之，则各有其目，公刘、曾参是也。[一二]夫曾、闵以孝悌为至德，[一三]管仲以九合为仁功，[一四]</p>
              <p>　　未有论德不先回、参，考功不大夷吾。以此而言，各从其称者也。&quot;</p>
              <p>　　注[一]辩，争也。</p>
              <p>　　注[二]代，更也。</p>
              <p>　　注[三]笃，厚也。</p>
              <p>　　注[四]二致，仁、孝也。易系词曰&quot;殊涂而同归，百虑而一致&quot;也。</p>
              <p>　　注[五]较犹略也。</p>
              <p>　　注[六]说文曰：&quot;缛，繁彩饰也。&quot;</p>
              <p>　　注[七]四体谓手足也。</p>
              <p>　　注[八]左氏传赵简子问子太叔：&quot;何谓礼？&quot;对曰：&quot;闻诸先大夫子产曰：'夫礼，天之经也，地之义也，人之行也。天地之经，人实则之，则天之明，因地之性。'&quot;孔子取为孝经之词也。</p>
              <p>　　注[九]论语载有若之词也。</p>
              <p>　　注[一０]论语孔子曰：&quot;参也鲁，回也其庶乎？&quot;言庶几于善道也。鲁，钝也。</p>
              <p>　　言若先孝后仁，则曾参不得不贤于颜子。</p>
              <p>　　注[一一]虞舜、颜回纯德既备，或仁或孝，但随其所称尔。</p>
              <p>　　注[一二]史记，公刘，后稷曾孙也。能修复后稷之业，务耕种，行地宜，百姓怀之，多从而保归焉。故公刘以仁纪德，曾参以至孝称贤，此则各自为目，不能总兼其美也。</p>
              <p>　　注[一三]曾参、闵损也。</p>
              <p>　　注[一四]论语孔子曰：&quot;桓公九合诸侯，不以兵车，管仲之力，如其仁，如其仁。&quot;</p>
              <p>　　九合者，谓再会于鄄，两会于幽，又会柽、首止、戴宁、母洮、葵丘也。</p>
              <p>　　前越巂太守李文德素善于笃，时在京师，谓公卿曰：&quot;延叔坚有王佐之才，奈何屈千里之足乎？&quot;欲令引进之。笃闻，乃为书止文德曰：&quot;夫道之将废，所谓命也。[一]流闻乃欲相为求还东观，来命虽笃，所未敢当。吾尝昧爽栉梳，坐于客堂。[二]朝则诵羲、文之易，虞、夏之书，历公旦之典礼，览仲尼之春秋。[三]</p>
              <p>　　夕则消摇内阶，咏诗南轩。[四]百家觽氏，投闲而作。[五]洋洋乎其盈耳也，[六]</p>
              <p>　　涣烂兮其溢目也，[七]纷纷欣欣兮其独乐也。当此之时，不知天之为盖，地之为舆；[八]不知世之有人，己之有躯也。虽渐离击筑，傍若无人，[九]高凤读书，不知暴雨，[一０]方之于吾，未足况也。且吾自束修已来，[一一]为人臣不陷于不忠，为人子不陷于不孝，上交不谄，下交不黩，[一二]从此而殁，下见先君远祖，可不臱赧。[一三]如此而不以善止者，恐如教羿射者也。[一四]慎勿迷其本，□其生也。&quot;</p>
              <p>　　注[一]论语孔子曰：&quot;道之将行也与？命也。道之将废也与？命也。&quot;</p>
              <p>　　注[二]孔安国注尚书曰：&quot;昧，暝也。爽，明也。&quot;</p>
              <p>　　注[三]周公摄政七年，制礼作乐。班固东都赋曰&quot;今论者但知诵虞、夏之书，咏殷、周之诗，讲羲、文之易，论孔氏之春秋&quot;也。</p>
              <p>　　注[四]楚词：&quot;高堂邃宇，镂槛层轩。&quot;王逸注云：&quot;轩，楼板也。&quot;</p>
              <p>　　注[五]言诵经典之余，投射闲隙而翫百氏也。</p>
              <p>　　注[六]洋洋，美也。论语曰：&quot;洋洋乎盈耳哉。&quot;</p>
              <p>　　注[七]涣烂，文章貌也。</p>
              <p>　　注[八]宋玉大言赋曰&quot;方地为舆，员天为盖&quot;也。</p>
              <p>　　注[九]说文曰：&quot;筑，五弦之乐也。&quot;沈约宋书曰：&quot;筑不知谁所造也。史记唯云高渐离击筑。&quot;案：今筑形似筝，有项有柱。史记，荆轲至燕，日与屠狗及高渐离击筑，荆轲和而歌于巿中，相乐，已而相泣，傍若无人。</p>
              <p>　　注[一０]事具逸人传也。</p>
              <p>　　注[一一]束修谓束带修饰。郑玄注论语曰&quot;谓年十五已上&quot;也。</p>
              <p>　　注[一二]易系词之文也。</p>
              <p>　　注[一三]色媿曰赧，音女板反。</p>
              <p>　　注[一四]史记，有养由基者，善射者也，去柳叶百步而射之，百发而百中之。</p>
              <p>　　左右观者数千人，皆曰&quot;善射&quot;。有一人立其旁，曰：&quot;善，可教射矣。&quot;养由基怒，释弓搤□曰：&quot;客安能教我射乎？&quot;客曰：&quot;非吾能教枝左诎右也。夫去柳叶百步而射之，百发百中之，不以善息，少焉气衰力倦，弓拨矢钩，一发不中者百发尽息。&quot;此言羿者，盖以俱善射而称之焉。</p>
              <p>　　后遭党事禁锢。[一]永康元年，卒于家。乡里图其形于屈原之庙。[二]</p>
              <p>　　注[一]锢谓闭塞。</p>
              <p>　　注[二]屈原，楚大夫，抱忠贞而死。笃有志行文彩，故图其像而偶之焉。</p>
              <p>　　笃论解经传，多所驳正，后儒服虔等以为折中。所着诗、论、铭、书、应讯、表、教令，[一]凡二十篇云。</p>
              <p>　　注[一]讯，问也。盖荅客难之类。</p>
              <p>　　史弼字公谦，陈留考城人也。父敞，顺帝时以佞辩至尚书、郡守。[一]弼少笃学，聚徒数百。仕州郡，[二]辟公府，迁北军中候。</p>
              <p>　　注[一]续汉书曰&quot;敞为京兆尹，化有能名，尤善条教，见称于三辅&quot;也。</p>
              <p>　　注[二]谢承书曰：&quot;弼年二十为郡功曹，承前太守宋欣秽浊之后，悉条诸生聚敛奸吏百余人，皆白太守，埽夡还县，高名由此而兴。&quot;</p>
              <p>　　是时桓帝弟渤海王悝素行险辟，僭傲多不法。弼惧其骄悖为乱，乃上封事曰：&quot;臣闻帝王之于亲戚，爱虽隆，必示之以威；体虽贵，必禁之以度。如是，和睦之道兴，骨肉之恩遂。昔周襄王恣甘昭公，[一]孝景皇帝骄梁孝王，[二]而二弟阶宠，终用□慢，卒周有播荡之祸，汉有爰盎之变。窃闻勃海王悝，凭至亲之属，恃偏私之爱，失奉上之节，有僭慢之心，外聚剽轻不逞之徒，[三]内荒酒乐，出入无常，所与髃居，皆有口无行，[四]或家之□子，或朝之斥臣，必有羊胜、伍被之变。[五]州司不敢弹纠，傅相不能匡辅。陛下隆于友于，不忍遏绝。[六]恐遂滋蔓，为害弥大。[七]乞露臣奏，宣示百僚，使臣得于清朝明言其失，然后诏公卿平处其法。法决罪定，乃下不忍之诏。臣下固执，然后少有所许。如是，则圣朝无伤亲之讥，勃海有享国之庆。不然，惧大狱将兴，使者相望于路矣。臣职典禁兵，备御非常，而妄知藩国，干犯至戚，罪不容诛。不胜愤懑，谨冒死以闻。&quot;帝以至亲，不忍下其事。后悝竟坐逆谋，贬为瘿陶王。</p>
              <p>　　注[一]甘昭公王子带，周襄王弟也，食邑于甘，谥曰昭。左传曰，初，甘昭公有宠于惠后，后将立之，未及而卒。昭公奔齐。王复之，遂以狄师攻王，王出适郑也。</p>
              <p>　　注[二]梁孝王，景帝弟，窦太后少子，爱之，赐天子旌旗，出警入跸。景帝尝与王宴太后前，曰：&quot;千秋万岁后传王。&quot;爰盎谏不许，遂令人刺杀盎也。</p>
              <p>　　注[三]剽，悍也。逞，快也。谓被侵枉不快之人也。左传曰：&quot;率髃不逞之人。&quot;</p>
              <p>　　剽音疋妙反。</p>
              <p>　　注[四]有虚言无实行也。</p>
              <p>　　注[五]前书羊胜劝梁王求汉嗣，伍被劝准南*(子)**[王]*谋反诛也。</p>
              <p>　　注[六]友，亲也。尚书曰：&quot;惟孝友于兄弟。&quot;</p>
              <p>　　注[七]滋，长；蔓，延也。左氏传：&quot;无使滋蔓，蔓难图也。&quot;</p>
              <p>　　弼迁尚书，出为平原相。时诏书下举钩党，[一]郡国所奏相连及者多至数百，唯弼独无所上。诏书前后切漤州郡，[二]髡笞掾史。从事坐传责曰：[三]&quot;诏书疾恶党人，旨意恳恻。青州六郡，其五有党，[四]近国甘陵，亦考南北部，[五]</p>
              <p>　　平原何理而得独无？&quot;弼曰：&quot;先王疆理天下，画界分境，[六]水土异齐，风俗不同，[七]它郡自有，平原自无，胡可相比？若承望上司，诬陷良善，淫刑滥罚，以逞非理，则平原之人，户可为党。相有死而已，所不能也。&quot;从事大怒，即收郡僚职送狱，道举奏弼。会党禁中解，弼以俸赎罪得免，[八]济活者千余人。</p>
              <p>　　注[一]钩谓相连也。</p>
              <p>　　注[二]切，急也。漤，退也。</p>
              <p>　　注[三]续汉志每州皆有从事史及诸曹掾史。传，客舍也，音知恋反。坐传舍召弼而责。</p>
              <p>　　注[四]济南、乐安、齐国、东莱、平原、北海六郡，青州所管也。青州在齐国临淄，见汉官仪。</p>
              <p>　　注[五]桓帝为蠡吾侯，受学于甘陵周福，及帝即位，擢福为尚书。时同郡河南尹房植有名当朝，二家宾客互相讥揣，遂各树朋徒，渐成尤隙，由是甘陵有南北部。见党人篇序也。</p>
              <p>　　注[六]疆，界也。理，正也。左传曰&quot;先王疆理天下，物土之宜而布其利&quot;也。</p>
              <p>　　注[七]前书曰&quot;凡人函五常之性，而其刚柔缓急，音声不同。系水土之风气，故谓之风。好恶取舍，动静无常，随君上之情欲，故谓之俗&quot;也。</p>
              <p>　　注[八]*(奉)**[俸]*音扶用反。</p>
              <p>　　弼为政特挫抑强豪，其小民有罪，多所容贷。迁河东太守，被一切诏书当举孝廉。弼知多权贵请托，乃豫□断绝书属。[一]中常侍侯览果遣诸生赍书请之，并求假盐税，积日不得通。生乃说以它事谒弼，而因达览书。弼大怒曰：&quot;太守忝荷重任，当选士报国，尔何人而伪诈无状！&quot;命左右引出，楚捶数百，府丞、掾史十余人皆谏于廷，弼不对。遂付安邑狱，即日考杀之。侯览大怨，遂诈作飞章下司隶，诬弼诽谤，槛车征。吏人莫敢近者，唯前孝廉裴瑜送到崤渑之闲，大言于道傍曰：&quot;明府摧折虐臣，选德报国，如其获罪，足以垂名竹帛，愿不忧不惧。&quot;弼曰：&quot;'谁谓荼苦，其甘如荠。'[二]昔人刎颈，九死不恨。&quot;[三]</p>
              <p>　　及下廷尉诏狱，平原吏人奔走诣阙讼之。又前孝廉魏劭毁变形服，诈为家僮，瞻护于弼。弼遂受诬，事当□市。劭与郡人卖郡邸，[四]行赂于侯览，得减死罪一等，论输左校。时人或讥曰：&quot;平原行货以免君，无乃蚩乎！&quot;陶丘洪曰：</p>
              <p>　　[五]&quot;昔文王牖里，闳、散怀金。[六]史弼遭患，义夫献宝。亦何疑焉！&quot;于是议者乃息。刑竟归田里，称病闭门不出。数为公卿所荐，议郎何休又讼弼有干国之器，宜登台相，征拜议郎。侯览等恶之。光和中，出为彭城相，会病卒。裴瑜位至尚书。[七]</p>
              <p>　　注[一]属音之欲反。</p>
              <p>　　注[二]诗韂风也。荼，苦菜也。</p>
              <p>　　注[三]刎，割也。楚词曰&quot;虽九死其犹未悔&quot;也。</p>
              <p>　　注[四]郡邸，若今之寺邸也。</p>
              <p>　　注[五]青州先贤传曰：&quot;洪字子林，平原人也。清达博辩，文冠当代。举孝廉，不行，辟太尉府。年三十卒。&quot;</p>
              <p>　　注[六]牖里，殷狱名。或作&quot;羑&quot;，亦名羑城，在今相州汤阴县北。帝王纪：&quot;散宜生、南宫括、闳夭学乎吕尚。尚知三人贤，结朋友之交。及纣囚文王，乃以黄金千镒与宜生，令求诸物与纣。&quot;史记曰&quot;闳夭之徒乃求有莘美女，骊戎文马，有熊九驷，它奇怪物，因殷孽臣费仲献之于纣，纣大说，乃赦之&quot;也。</p>
              <p>　　注[七]先贤行状曰&quot;瑜字雉璜。聪明敏达，观物无滞。清论所加，必为成器；</p>
              <p>　　丑议所指，没齿无怨&quot;也。</p>
              <p>　　论曰：夫刚烈表性，鲜能优宽；仁柔用情，多乏贞直。吴季英视人畏伤，发言烝烝，[一]似夫儒者；而怀愤激扬，折让权枉，又何壮也！仁以乡物，义以退身，君子哉！[二]语曰：&quot;活千人者子孙必封。&quot;[三]史弼颉颃严吏，[四]终全平原之党，而其后不大，[五]斯亦未可论也。</p>
              <p>　　注[一]烝烝犹仍也。</p>
              <p>　　注[二]法言曰：&quot;君子于仁也柔，于义也刚。&quot;</p>
              <p>　　注[三]前书王翁孺曰：&quot;闻活千人者有封*[子]*孙。吾所活者千人，*[后]*世其兴乎？&quot;</p>
              <p>　　注[四]颉颃犹上下也。</p>
              <p>　　注[五]不大谓子孙衰替也。左传晋卜偃曰：&quot;毕万之后必大。&quot;</p>
              <p>　　卢植字子干，涿郡涿人也。身长八尺二寸，音声如钟。少与郑玄俱事马融，能通古今学，好研精而不守章句。融外戚豪家，[一]多列女倡歌舞于前。植侍讲积年，未尝转眄，融以是敬之。学终辞归，阖门教授。性刚毅有大节，常怀济世志，不好辞赋，能饮酒一石。</p>
              <p>　　注[一]融，明德皇后之从侄也。</p>
              <p>　　时皇后父大将军窦武援立灵帝，初秉机政，朝议欲加封爵。植虽布衣，以武素有名誉，乃献书以规之曰：&quot;植闻嫠有不恤纬之事，[一]漆室有倚楹之戚，[二]</p>
              <p>　　忧深思远，君子之情。[三]夫士立争友，义贵切磋。[四]书陈'谋及庶人'，[五]</p>
              <p>　　诗咏'询于刍荛'。[六]植诵先王之书久矣，敢爱其瞽言哉！[七]今足下之于汉朝，犹旦、奭之在周室，建立圣主，四海有系。论者以为吾子之功，于斯为重。天下聚目而视，攒耳而听，[八]谓准之前事，将有景风之祚。[九]寻春秋之义，王后无嗣，择立亲长，年均以德，德均则决之卜筮。[一０]今同宗相后，披图案牒，以次建之，何勋之有？岂横叨天功以为己力乎！[一一]宜辞大赏，以全身名。又比世祚不竞，[一二]仍外求嗣，可谓危矣。而四方未宁，盗贼伺隙，恒岳、勃碣，[一三]特多奸盗，将有楚人胁比，尹氏立朝之变。[一四]宜依古礼，置诸子之官，征王侯爱子，宗室贤才，外崇训道之义，内息贪利之心，简其良能，随用爵之，强干弱枝之道也。&quot;[一五]</p>
              <p>　　武并不能用。州郡数命，植皆不就。建宁中，征为博士，乃始起焉。熹平四年，九江蛮反，四府选植才兼文武，拜九江太守，蛮寇宾服。以疾去官。</p>
              <p>　　注[一]左传曰，范献子曰：&quot;人亦有言，嫠不恤其纬而忧宗周之陨，为将及焉。&quot;</p>
              <p>　　杜预注曰：&quot;嫠，寡妇也。织者常苦纬少，寡妇所宜忧也。&quot;</p>
              <p>　　注[二]琴操曰：&quot;鲁漆室女倚柱悲吟而啸，蝰人见其心之不乐也，进而问之曰：</p>
              <p>　　'有淫心欲嫁之念耶，何吟之悲？'漆室女曰：'嗟乎！嗟乎！子无志，不知人之甚也。昔者楚人得罪于其君，走逃吾东家，马逸，蹈吾园葵，使吾终年不□菜；吾西蝰人失羊不还，请吾兄追之，雾浊水出，使吾兄溺死，终身无兄。政之所致也。吾忧国伤人，心悲而啸，岂欲嫁哉！'自伤怀结而为人所疑，于是褰裳入山林之中，见女贞之木，喟然叹息，援琴而弦歌以女贞之辞，自经而死。&quot;</p>
              <p>　　注[三]诗序曰：&quot;忧深思远，俭而用礼，乃有尧之遗风焉。&quot;</p>
              <p>　　注[四]孝经曰：&quot;士有争友，身不陷于不义。&quot;诗云：&quot;如切如磋。&quot;郑玄注云：</p>
              <p>　　&quot;骨曰切，象曰磋。言友之相规诫，如骨象之见切磋。&quot;</p>
              <p>　　注[五]尚书洪范曰&quot;谋及卿士，谋及庶人&quot;也。</p>
              <p>　　注[六]诗大雅曰：&quot;先人有言，询于刍荛。&quot;毛苌注云：&quot;刍荛，采薪者也。&quot;</p>
              <p>　　注[七]无目□曰瞽。□音直忍反。</p>
              <p>　　注[八]前书贾山曰&quot;使天下戴目而视，倾耳而听&quot;也。</p>
              <p>　　注[九]景风，解见和纪。</p>
              <p>　　注[一０]左传王子朝曰：&quot;先王之命，王后无嫡，则择立长。年钧以德，德钧以卜，古之制也。&quot;</p>
              <p>　　注[一一]叨，贪也。左传曰&quot;贪天之功，以为己力&quot;也。</p>
              <p>　　注[一二]竞，强也。</p>
              <p>　　注[一三]勃，勃海也。碣，碣石山也。</p>
              <p>　　注[一四]左传曰，楚公子比，恭王之子也。灵王立，子比奔晋。灵王卒，子比自晋归楚，立为君。比弟公子□疾欲篡其位，夜乃使人周走呼曰：&quot;王至矣。&quot;</p>
              <p>　　国人大惊，子比乃自杀。王子朝，周景王之庶子。景王卒，子猛立。尹氏，周卿士，立子朝，夺猛位也。</p>
              <p>　　注[一五]以树为喻也。谓京师为干，四方为枝。前书曰：&quot;汉兴，立都长安，徙齐诸田、楚昭、屈、景及诸功臣家于长陵。盖以强干弱枝，非独为奉山园也。&quot;</p>
              <p>　　作尚书章句、三礼解诂。[一]时始立太学石经，以正五经文字，植乃上书曰：&quot;臣少从通儒故南郡太守马融受古学，颇知今之礼记特多回□。[二]臣前以周礼诸经，发起爉谬，[三]敢率愚浅，为之解诂，而家乏，无力供缮*[写]*上。[四]</p>
              <p>　　愿得将书生二人，共诣东观，就官财粮，专心研精，合尚书章句，考礼记失得，庶裁定圣典，刊正碑文。古文科斗，近于为实，而厌抑流俗，降在小学。[五]</p>
              <p>　　中兴以来，通儒达士班固、贾逵、郑兴父子，并敦悦之。[六]今毛诗、左氏、周礼各有传记，其兴春秋共相表里，[七]宜置博士，为立学官，以助后来，以广圣意。&quot;</p>
              <p>　　注[一]诂，事也。言解其事意。</p>
              <p>　　注[二]回□犹纡曲也。</p>
              <p>　　注[三]爉，粟不成。谕义之乖僻也。</p>
              <p>　　注[四]缮，善也。言家贫不能善写而上也。</p>
              <p>　　注[五]古文谓孔子壁中书也。形似科斗，因以为名。前书谓文字为&quot;小学&quot;也。</p>
              <p>　　注[六]兴子觽也，自有传。左传曰&quot;蜔縠悦礼乐而敦诗书&quot;也。</p>
              <p>　　注[七]表里言义相须而成也。前书云：&quot;河图、洛书相为经纬，八卦、九章相为表里。&quot;</p>
              <p>　　会南夷反叛，以植尝在九江有恩信，拜为庐江太守。植深达政宜，务存清静，弘大体而已。</p>
              <p>　　岁余，复征拜议郎，与谏议大夫马日磾、议郎蔡邕、杨彪、韩说等并在东观，校中书五经记传，补续汉记。[一]帝以非急务，转为侍中，迁尚书。光和元年，有日食之异，植上封事谏曰：&quot;臣闻五行传'日晦而月见谓之朓，王侯其舒'。[二]</p>
              <p>　　此谓君政舒缓，故日食晦也。春秋传曰'天子避位移时'，[三]言其相掩不过移时。而闲者日食自巳过午，既食之后，云雾晻暧。比年地震，彗孛互见。臣闻汉以火德，化当宽明。近色信谗，忌之甚者，如火畏水故也。案今年之变，皆阳失阴侵，消御灾凶，宜有其道。谨略陈八事：一曰用良，二曰原禁，[四]三曰御疠，[五]四曰备寇，五曰修体，六曰遵尧，七曰御下，八曰散利。用良者，宜使州郡核举贤良，[六]随方委用，责求选举。原禁者，凡诸党锢，多非其罪，可加赦恕，申宥回枉。[七]御疠者，宋后家属，并以无辜委骸横尸，不得收葬，疫疠之来，皆由于此。宜□收拾，以安游魂。[八]备寇者，侯王之家，赋税减削，愁穷思乱，必致非常，宜使给足，以防未然。修礼者，应征有道之人，若郑玄之徒，陈明洪范，攘服灾咎。遵尧者，今郡守刺史一月数迁，宜依黜陟，以章能否，纵不九载，可满三岁。[九]御下者，谓谒希爵，一宜禁塞，[一０]</p>
              <p>　　迁举之事，责成主者。散利者，天子之体，理无私积，宜弘大务，蠲略细微。&quot;</p>
              <p>　　[一一]帝不省。</p>
              <p>　　注[一]言中书以别于外也。</p>
              <p>　　注[二]五行传，刘向所着。朓者，月行速在日前，故早见。刘向以为君舒缓则臣*(娇)**[骄]*慢，故日行彁而月行速也。</p>
              <p>　　注[三]左氏传曰：&quot;日过分未至三辰有醔，于是乎君不举，避移时。&quot;杜预注曰：</p>
              <p>　　&quot;避正寑，过日食时也。&quot;</p>
              <p>　　注[四]原其所禁而宥之也。</p>
              <p>　　注[五]防御疫疠之气。</p>
              <p>　　注[六]核，实也。</p>
              <p>　　注[七]回，邪也。</p>
              <p>　　注[八]后以王甫、程阿所构，忧死，父及兄弟并被诛。灵帝后梦见桓帝怒曰&quot;宋皇后何罪而绝其命？已诉于天，上帝震怒，罪在难救&quot;也。</p>
              <p>　　注[九]书曰：&quot;三载考绩，黜陟幽明。&quot;孔安国注曰：&quot;三年考功，三考九年，能否幽明有别，升进其明者，黜退其幽者。&quot;此皆唐尧之法也。</p>
              <p>　　注[一０]希，求也。</p>
              <p>　　注[一一]蠲，除也。</p>
              <p>　　中平元年，黄巾贼起，四府举植，拜北中郎将，持节，以护乌桓中郎将宗员副，将北军五校士，发天下诸郡兵征之。连战破贼帅张角，斩获万余人。角等走保广宗，植筑围凿爎，造作云梯，垂当拔之。帝遣小黄门左丰诣军观贼形埶，或劝植以赂送丰，植不肯。丰还言于帝曰：&quot;广宗贼易破耳。卢中郎固垒息军，以待天诛。&quot;帝怒，遂槛车征植，减死罪一等。</p>
              <p>　　及车骑将车皇甫嵩讨平黄巾，盛称植行师方略，嵩皆资用规谋，济成其功。以其年复为尚书。</p>
              <p>　　帝崩，大将军何进谋诛中官，乃召并州牧董卓，以惧太后。植知卓凶悍难制，必生后患，固止之。进不从。及卓至，果陵虐朝廷，乃大会百官于朝堂，议欲废立。髃僚无敢言，植独抗议不同。卓怒罢会，将诛植，语在卓传。植素善蔡邕，邕前徙朔方，植独上书请之。邕时见亲于卓，故往请植事。又议郎彭伯谏卓曰：&quot;卢尚书海内大儒，人之望也。今先害*[之]*，天下震怖。&quot;卓乃止，但免植官而已。</p>
              <p>　　植以老病求归，惧不免祸，乃诡道从轘辕出。[一]卓果使人追之，到怀，不及。</p>
              <p>　　遂隐于上谷，不交人事。冀州牧袁绍请为军师。初平三年卒。临困，□其子俭葬于土穴，不用棺旘，附体单帛而已。所着碑、诔、表、记凡六篇。</p>
              <p>　　注[一]诡，诈也。轘辕道在今洛州缑氏县东南也。</p>
              <p>　　建安中，曹操北讨柳城，过涿郡，[一]告守令曰：&quot;故北中郎将卢植，名著海内，学为儒宗，士之楷模，国之桢干也。昔武王入殷，封商容之闾；郑丧子产，仲尼陨涕。[二]孤到此州，嘉其余风。春秋之义，贤者之后，宜有殊礼。[三]亟遣丞掾除其坟墓，[四]存其子孙，并致薄醊，[五]以彰厥德。&quot;子毓，知名。[六]</p>
              <p>　　注[一]魏志曰，建安十二年，操北征乌桓，涉鲜卑，讨柳城，登白狼山也。</p>
              <p>　　注[二]左传曰：&quot;仲尼闻子产死，出涕曰：'古之遗爱也。'&quot;注[三]公羊传曰：&quot;君子之善善也长，恶恶也短。恶恶止其身，善善及子孙。贤者子孙，故君子为之讳也。&quot;</p>
              <p>　　注[四]亟，急也。</p>
              <p>　　注[五]醊，祭酹也。音张芮反。</p>
              <p>　　注[六]魏志曰：&quot;毓字子家，十岁而孤，以学行称，仕魏至侍中、吏部尚书。时举中书郎，诏曰：'得其人与不，在卢生耳。选举莫取有名，如画地为饼，不可啖也。'毓对曰：'名不足以致异人，而可以得常士。常士畏教慕善，然后有名也。'&quot;论曰：风霜以别草木之性，[一]危乱而见贞良之节，[二]则卢公之心可知矣。</p>
              <p>　　夫螽虿起怀，雷霆骇耳，虽贲、育、荆、诸之伦，[三]未有不冘豫夺常者也。[四]</p>
              <p>　　当植抽白刃严合之下，追帝河津之闲，排戈刃，赴戕折，[五]岂先计哉？君子之于忠义，造次必于是，颠沛必于是也。[六]</p>
              <p>　　注[一]论语曰：&quot;岁寒然后知松柏之后雕也。&quot;</p>
              <p>　　注[二]老子曰：&quot;国家昏乱有忠臣。&quot;</p>
              <p>　　注[三]孟贲，多力者也；夏育，勇者也：并韂人。荆，荆轲也。诸，专诸也。</p>
              <p>　　注[四]冘，人行貌也，音淫。言冘豫不能自定也。夺谓易其常分者也。</p>
              <p>　　注[五]事见何进传。杜预注左传曰：&quot;戕者，卒暴之名也。&quot;</p>
              <p>　　注[六]孔子曰：&quot;君子无终食之闲违仁，造次必于是，颠沛必于是。&quot;马融注云：</p>
              <p>　　&quot;造次，急遽也。颠沛，僵仆也。虽急遽僵仆，不违仁也。&quot;</p>
              <p>　　赵岐字邠卿，京兆长陵人也。初名嘉，生于御史台，因字台卿，[一]后避难，故自改名字，示不忘本土也。岐少明经，有才蓺，娶扶风马融兄女。融外戚豪家，岐常鄙之，不与融相见。[二]仕州郡，以廉直疾恶见惮。年三十余，有重疾，卧蓐七年，[三]自虑奄忽，乃为遗令□兄子曰：&quot;大丈夫生世，遯无箕山之操，[四]仕无伊、吕之勋，天不我与，复何言哉！可立一员石于吾墓前，刻之曰：'汉有逸人，姓赵名嘉。有志无时，命也柰何！'&quot;其后疾瘳。</p>
              <p>　　注[一]以其祖为御史，故生于台也。</p>
              <p>　　注[二]三辅决录注曰：&quot;岐娶马敦女宗姜为妻。敦兄子融尝至岐家，多从宾与从妹宴饮作乐，日夕乃出。过问赵处士所在。岐亦厉节，不以妹镎之故屈志于融也。与其友书曰：'马季长虽有名当世，而不持士节，三辅高士未曾以衣裾襒其门也。'岐曾读周官二义不通，一往造之，贱融如此也。&quot;</p>
              <p>　　注[三]蓐，寝蓐也。声类曰：&quot;蓐，荐也。&quot;</p>
              <p>　　注[四]易曰：&quot;遯而亨，君子以远小人。&quot;王弼注：&quot;遯之义，避内而之外者也。&quot;</p>
              <p>　　箕山，许由所隐处也。</p>
              <p>　　永兴二年，辟司空掾，议二千石得去官为亲行服，朝廷从之。其后为大将军梁冀所辟，为陈损益求贤之策，冀不纳。举理剧，为皮氏长。[一]会河东太守刘佑去郡，而中常侍左悺兄胜代之，岐耻疾宦官，即日西归。京兆尹延笃复以为功曹。</p>
              <p>　　注[一]皮氏故城在今绛州龙门县西。决录曰&quot;岐为长，抑强讨奸，大兴学校&quot;也。</p>
              <p>　　先是中常侍唐衡兄玹为京兆虎牙都尉，[一]郡人以玹进不由德，皆轻侮之。岐及从兄袭又数为贬议，玹深毒恨。[二]延熹元年，玹为京兆尹，岐惧祸及，乃与从子戬逃避之。玹果收岐家属宗亲，陷以重法，尽杀之。[三]岐遂逃难四方，江、淮、海、岱，靡所不历。自匿姓名，卖饼北海市中。时安丘孙嵩年二十余，游市见岐，察非常人，停车呼与共载。岐惧失色，嵩乃下帷，令骑屏行人。密问岐曰：&quot;视子非卖饼者，又相问而色动，不有重怨，即亡命乎？我北海孙宾石，阖门百口，埶能相济。&quot;岐素闻嵩名，即以实告之，遂以俱归。嵩先入白母曰：</p>
              <p>　　&quot;出行，乃得死友。&quot;迎入上堂，飨之极欢。藏岐复壁中数年，岐作□屯歌二十三章。</p>
              <p>　　注[一]玹音玄。</p>
              <p>　　注[二]决录注：&quot;袭字符嗣。先是杜伯度、崔子玉以工草书称于前代，袭与罗晖拙书，见蚩于张伯英。英颇自乡高，与朱赐书云'上比崔、杜不足，下方罗、赵有余'&quot;也。</p>
              <p>　　注[三]决录注曰：&quot;岐长兄盘，州都官从事，早亡。次兄无忌，字世卿，部河东从事，为玹所杀。&quot;戬音翦。</p>
              <p>　　后诸唐死灭，因赦乃出。三府闻之，同时并辟。九年，乃应司徒胡广之命。会南匈奴、乌桓、鲜卑反叛，公卿举岐，擢拜并州刺史。岐欲奏守边之策，未及上，会坐党事免，因撰次以为御寇论。[一]</p>
              <p>　　注[一]决录注曰：&quot;是时纲维不摄，阉竖专权，岐拟前代连珠之书四十章上之，留中不出。&quot;</p>
              <p>　　灵帝初，复遭党锢十余岁。中平元年，四方兵起，诏选故刺史、二千石有文武才用者，征岐拜议郎。车骑将军张温西征关中，请补长史，别屯安定。大将军何进举为敦煌太守，行至襄武，[一]岐与新除诸郡太守数人俱为贼边章等所执。</p>
              <p>　　贼欲胁以为帅，岐诡辞得免，展转还长安。[二]</p>
              <p>　　注[一]县名，属陇西郡。</p>
              <p>　　注[二]决录注曰&quot;岐还至陈仓，复遇乱兵，裸身得免，在草中十二日不食&quot;也。</p>
              <p>　　及献帝西都，复拜议郎，稍迁太仆。及李傕专政，使太傅马日磾抚慰天下，以岐为副。日磾行至洛阳，表别遣岐宣扬国命，所到郡县，百姓皆喜曰：&quot;今日乃复见使者车骑。&quot;</p>
              <p>　　是时袁绍、曹操与公孙瓒争冀州，绍及操闻岐至，皆自将兵数百里奉迎，岐深陈天子恩德，宜罢兵安人之道，又移书公孙瓒，为言利害。绍等各引兵去，皆与岐期会洛阳，奉迎车驾。岐南到陈留，得笃疾，经涉二年，期者遂不至。</p>
              <p>　　兴平元年，诏书征岐，会帝当还洛阳，先遣韂将军董承修理宫室。岐谓承曰：&quot;今海内分崩，唯有荆州境广地胜，西通巴蜀，南当交址，年谷独登，兵人差全。</p>
              <p>　　岐虽迫大命，犹志报国家，欲自乘牛车，南说刘表，可使其身自将兵来韂朝廷，与将军并心同力，共銟王室。此安上救人之策也。&quot;承即表遣岐使荆州，督租粮。岐至，刘表即遣兵诣洛阳助修宫室，军资委输，前后不绝。时孙嵩亦寓于表，表不为礼，岐乃称嵩素行笃烈，因共上为青州刺史。岐以老病，遂留荆州。</p>
              <p>　　曹操时为司空，举以自代。光禄勋桓典、少府孔融上书荐之，于是就拜岐为太常。年九十余，建安六年卒。先自为寿藏，[一]图季札、子产、晏婴、叔向四像居宾位，又自画其像居主位，皆为赞颂。□其子曰：&quot;我死之日，墓中聚沙为黙，布簟白衣，散发其上，覆以单被，即日便下，下讫便掩。&quot;岐多所述作，盖孟子章句、三辅决录传于时。[二]</p>
              <p>　　注[一]寿藏谓冢圹也。称寿者，取其久远之意也。犹如寿宫、寿器之类。頉在今荆州古郢城中也。</p>
              <p>　　注[二]决录序曰：&quot;三辅者，本雍州之地，世世徙公卿吏二千石及高赀，皆以陪诸陵。五方之俗杂会，非一国之风，不但系于诗秦、豳也。其为士好高尚义，贵于名行。其俗失则趣埶进权，唯利是视。余以不才，生于西土，耳能听而闻故老之言，目能视*[而]*见衣冠之畴，心能识而观其贤愚。常以玄冬，梦黄发之士，姓玄名明，字子真，与余寤言，言必有中，善否之闲，无所依违，命操笔者书之。近从建武以来，暨于斯今，其人既亡，行乃可书，玉石朱紫，由此定矣，故谓之决录矣。&quot;</p>
              <p>　　赞曰：吴翁温爱，义干刚烈。[一]延、史字人，风和恩结。梁使显刑，诬党潜绝。子干兼姿，逢掖临师。[二]邠卿出疆，专出朝威。[三]</p>
              <p>　　注[一]谓以义干梁冀争李固也。</p>
              <p>　　注[二]礼记孔子曰：&quot;丘少居鲁，衣逢掖之衣。&quot;郑玄注曰：&quot;逢犹大也。为大掖之衣，此君子有道蓺者所衣也。&quot;相承本作缝，义亦通。</p>
              <p>　　注[三]疆，界也。左传曰：&quot;大夫出疆，苟利社稷，专之可也。&quot;</p>
              <p>　　校勘记</p>
              <p>　　二０九九页七行常牧豕于长垣泽中按：集解引惠栋说，谓袁纪作&quot;长罗泽&quot;。水经注云圈称言长垣县有罗亭，故长罗县也，后汉并长垣。有长罗泽，季英牧豕处。</p>
              <p>　　二０九九页一二行裴氏广*(川)**[州]*记据殿本考证改。</p>
              <p>　　二一００页一行桂阳甲骑九真都庞按：集解引沉钦韩说，谓水经注&quot;甲骑&quot;作&quot;骑田&quot;，&quot;都庞&quot;作&quot;部龙&quot;。又按：汲本&quot;都庞&quot;作&quot;都宠&quot;。</p>
              <p>　　二一００页一四行及*(祀)**[犯]*軷据殿本改。按：殿本考证谓&quot;犯&quot;字监本误&quot;祀&quot;，据周礼大驭文改正。</p>
              <p>　　二一００页一五行*[犯]*軷*(祀)*者据殿本改。</p>
              <p>　　二一００页一五行以*[菩]*刍棘□为神主据刊误补，与周礼郑注合。</p>
              <p>　　二一０一页六行观过斯知人矣按：殿本&quot;人&quot;作&quot;仁&quot;，疑后人据论语改。钱大昕谓古书仁人二字多通用，然以&quot;人&quot;义为长。</p>
              <p>　　二一０一页七行安丘男子毋丘长按：&quot;毋&quot;原斗&quot;母&quot;，径据殿本改正。</p>
              <p>　　二一０一页一０行明府虽加哀乡汲本、殿本&quot;乡&quot;作&quot;矜&quot;。按：段注说文作&quot;乡&quot;，云□矛令声。</p>
              <p>　　二一０二页一行年二十二按：殿本作&quot;年三十二&quot;。</p>
              <p>　　二一０三页一行延笃字叔坚按：集解引汪文台说，谓御览四百五十二引谢承书，云&quot;字叔固&quot;。</p>
              <p>　　二一０三页一行旬日能讽之按：殿本&quot;讽&quot;下有&quot;诵&quot;字。</p>
              <p>　　二一０三页七行嗟乎延生按：&quot;乎&quot;原作&quot;呼&quot;，径据汲本、殿本改。</p>
              <p>　　二一０三页一一行南平阳故城*[在]*今兖州邹县据汲本、殿本补。</p>
              <p>　　二一０五页一行其为仁之本与按：集解引钱大昕说，谓葛本&quot;仁&quot;作&quot;人&quot;，今本论语作&quot;仁&quot;，初学记友悌部、御览人事部引论语俱作&quot;人&quot;，与有子先言&quot;其为人也孝弟&quot;，后言&quot;其为人之本&quot;，首尾相应，亦当以&quot;人&quot;为长也。</p>
              <p>　　二一０六页一０行坐于客堂按：集解引沉钦韩说，谓&quot;客&quot;一本作&quot;容&quot;，是也。</p>
              <p>　　隐蔽自障者皆谓之容。堂前有屏蔽之设，故曰容堂。</p>
              <p>　　二一０八页一三行悉条诸生聚敛奸吏按：殿本考证谓&quot;生&quot;字疑衍。</p>
              <p>　　二一０九页一行桓帝弟渤海王悝何焯校本改&quot;渤&quot;为&quot;勃&quot;。按：下文皆作&quot;勃&quot;，故何氏改为一律。</p>
              <p>　　二一一０页三行伍被劝淮南*(子)**[王]*谋反诛也据汲本、殿本改。</p>
              <p>　　二一一一页五行*(奉)**[俸]*音扶用反据汲本、殿本改，与正文合。</p>
              <p>　　二一一一页八行生乃说以它事谒弼按：刊误谓案文&quot;说&quot;字当作&quot;诡&quot;，谓诡谲也。</p>
              <p>　　二一一一页一０行侯览大怨按：殿本&quot;怨&quot;作&quot;怒&quot;。</p>
              <p>　　二一一二页八行洪字子林按：殿本&quot;林&quot;作&quot;休&quot;。</p>
              <p>　　二一一二页一四行似夫儒者汲本、殿本&quot;儒&quot;作&quot;懦&quot;。按：说文儒，柔也。儒有懦弱义，非斗字。</p>
              <p>　　二一一三页三行闻活千人者有封*[子]*孙据殿本补。</p>
              <p>　　二一一三页三行*[后]*世其兴乎据汲本、殿本补。</p>
              <p>　　二一一六页二行发起爉谬按：集解引惠栋说，谓&quot;爉谬&quot;疑&quot;纰缪&quot;之讹。</p>
              <p>　　二一一六页三行无力供缮*[写]*上据汲本、殿本补。</p>
              <p>　　二一一七页一二行攘服灾咎汲本、殿本&quot;攘&quot;作&quot;禳&quot;。按：攘禳通。</p>
              <p>　　二一一八页一行朓者月行速在日前按：&quot;日&quot;原斗&quot;目&quot;，径据汲本、殿本改正。</p>
              <p>　　二一一八页一行君舒缓则臣*(娇)**[骄]*慢据汲本、殿本改。</p>
              <p>　　二一一八页七行后以王甫程阿所构按：&quot;甫&quot;原斗&quot;封&quot;，径据汲本、殿本改正。</p>
              <p>　　二一一九页六行今先害*[之]*刊误谓案文少&quot;之&quot;字，不成文理。又集解引惠栋说，谓先贤传云&quot;今先害之&quot;。今据补。</p>
              <p>　　二一二一页五行赵岐字邠卿按：此传&quot;岐&quot;字原本皆作&quot;歧&quot;，汲本同。王先谦谓殿本&quot;歧&quot;作&quot;岐&quot;，古书通作，以&quot;岐&quot;为是。今一律依殿本改为&quot;岐&quot;。</p>
              <p>　　二一二一页七行年三十余有重疾按：御览五百一引&quot;三十余&quot;作&quot;四十余&quot;。</p>
              <p>　　二一二五页一行目能视*[而]*见衣冠之畴据汲本补。</p>
              <p>　　二一二五页一行常以玄冬梦黄发之士集解引惠栋说，谓据御览三百九十九卷引&quot;玄冬&quot;下有&quot;修夜思而未之得也忽然而寝&quot;十二字，&quot;梦&quot;下有&quot;此&quot;字。今按：御览&quot;士&quot;作&quot;叟&quot;。</p>
              <p>　　二一二五页一行字子真按：惠栋谓御览引&quot;字&quot;下有&quot;曰&quot;字。</p>
              <p>　　二一二五页二行言必有中按：惠栋谓御览引此下有&quot;予授其人子真评之析微通理&quot;十二字。</p>
            </td>
          </tr>
        </table>
        <p>&nbsp;</p><table width="460" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='69.htm'>上一页 </a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='71.htm'>下一页 </a></div>
                  </td>
                </tr>
              </table>
              <p align=center>作者：[南朝宋]范晔 
              <hr width=90%>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
        
      </td>
      <td valign="top" width="19"><img src="rightbg.gif" width="19" height="400"><img src="right.gif" width="19" height="146"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="66" height="21"><img src="bottom1.gif" width="66" height="21"></td>
      <td background="bottombg.gif" width="500"></td>
      <td width="210"></td>
    </tr>
  </table>
</div>
</body>
</html>
