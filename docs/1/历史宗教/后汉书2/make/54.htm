<html>
<head>
<title>后汉书卷五十　孝明八王列传　第四十</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0">
    <tr>
      <td width="239" height="24"><img src="up1.gif" width="239" height="24"></td>
      <td width="537" background="up1bg.gif"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="167" height="49"><img src="up2left.gif" width="167" height="49"></td>
      <td valign="bottom"><img src="bg.gif" width="50" height="20"><a href="content.htm"><img src="top.gif" width="46" height="15" border="0"></a><img src="bg.gif" width="40" height="7"><a href="53.htm"><img src="last.gif" width="46" height="15" border="0"></a><img src="bg.gif" width="40" height="30"><a href="55.htm"><img src="next.gif" width="46" height="15" border="0"></a></td>
      <td width="19" background="rightbg.gif">&nbsp;</td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td valign="top" width="66" background="leftbg.gif"><img src="up3.gif" width="66" height="580"></td>
      <td valign="top" align="center"> 
        <table width="520" cellspacing="0" cellpadding="0" align="center" border="0">
          <tr> 
            <td> 
              <p align="center">&nbsp;</p>
              <p align="center" class="h">后汉书卷五十　孝明八王列传　第四十</p>
            </td>
          </tr>
        </table>
        <br>
        <table width="520" border="0" cellspacing="0" cellpadding="0" align="center">
          <tr> 
            <td>　　孝明皇帝九子：贾贵人生章帝；阴贵人生梁节王畅；余七王本书不载母氏。[一]
              <p>　　注[一]本书谓东观记也。</p>
              <p>　　千乘哀王建，永平三年封。明年薨。年少无子，国除。</p>
              <p>　　陈敬王羡，永平三年封广平王。建初三年，有司奏遣羡与钜鹿王恭、乐成王党俱就国。肃宗性笃爱，不忍与诸王乖离，遂皆留京师。明年，案舆地图，令诸国户口皆等，租入岁各八千万。羡博涉经书，有威严，与诸儒讲论于白虎殿。</p>
              <p>　　七年，帝以广平在北，多有边费，[一]</p>
              <p>　　乃徙羡为西平王，[二]分汝南八县为国。及帝崩，遗诏徙封为陈王，食淮阳郡，其年就国。立三十七年薨，子思王钧嗣。</p>
              <p>　　注[一]广平，县，故城在今洺州永年县北。</p>
              <p>　　注[二]西平，县，属汝南郡也。</p>
              <p>　　钧立，多不法，遂行天子大射礼。[一]性隐贼，喜文法，国相二千石不与相得者，辄阴中之。憎怨敬王夫人李仪等，永元十一年，遂使客隗久[二]杀仪家属。</p>
              <p>　　吏捕得久，系长平狱。[三]钧欲断绝辞语，复使结客篡杀久。事发觉，有司举奏，钧坐削西华、项、新阳三县。[四]十二年，封钧六弟为列侯。[五]后钧取掖庭出女李娆为小妻，[六]复坐削圉、宜禄、扶沟三县。[七]永初七年，封敬王孙安国为耕亭侯。</p>
              <p>　　注[一]天子将祭，择士而祭，谓之大射。大射之礼，张三侯，虎侯、熊侯、豹侯，示服猛也，皆以其皮方制之。乐用驺虞，九节。谢承书曰&quot;陈国户曹史高慎谏国相曰：'诸侯射豕，天子射熊，八彝六樽，礼数不同。昔季氏设朱干玉戚以舞大夏。左传曰：&quot;唯名与器，不可以假人。&quot;奢僭之渐，不可听也。'于是谏争不合，为王所非，坐司寇罪&quot;也。</p>
              <p>　　注[二]&quot;久&quot;或作&quot;文&quot;。</p>
              <p>　　注[三]长平，县，属陈国。</p>
              <p>　　注[四]西华故城在今陈州□水县西北。项，今陈州项城县也。新阳故城在今豫州真阳县西南也。</p>
              <p>　　注[五]伏侯古今注曰&quot;番为阳都乡侯，千秋为新平侯，参为周亭侯，寿为乐阳亭侯，宝为博平侯，旦为高亭侯&quot;也。</p>
              <p>　　注[六]娆音宁了反。</p>
              <p>　　注[七]圉、扶沟并属陈留都。宜禄属汝南郡。</p>
              <p>　　钧立二十一年薨，子怀王竦嗣。立二年薨，无子，国绝。</p>
              <p>　　永宁元年，立敬王子安寿亭侯崇为陈王，是为顷王。立五年薨，子孝王承嗣。</p>
              <p>　　承薨，子愍王宠嗣。熹平二年，国相师迁追奏前相魏愔与宠共祭天神，希幸非冀，罪至不道。有司奏遣使者案验。是时新诛勃海王悝，[一]灵帝不忍复加法，诏槛车传送愔、迁诣北寺诏狱，使中常侍王酺[二]与尚书令、侍御史杂考。愔辞与王共祭黄老君，求长生福而已，无它冀幸。酺等奏愔职在匡正，而所为不端，迁诬告其王，罔以不道，皆诛死。有诏赦宠不案。</p>
              <p>　　注[一]灵帝熹平元年，悝被诬谋反自杀也。</p>
              <p>　　注[二]华峤书及宦者传诸本并作&quot;甫&quot;，此云&quot;酺&quot;，未详孰是也。</p>
              <p>　　宠善弩射，十发十中，中皆同处。[一]中平中，黄巾贼起，郡县皆□城走，宠有强弩数千张，出军都亭。[二]国人素闻王善射，不敢反叛，故陈独得完，百姓归之者觽十余万人。及献帝初，义兵起，宠率觽屯阳夏，[三]自称辅汉大将军。国相会稽骆俊素有威恩，时天下饥荒，邻郡人多归就之，俊倾资赈赡，并得全活。后袁术求粮于陈而俊拒绝之，术忿恚，遣客诈杀俊及宠，陈由是破败。[四]</p>
              <p>　　注[一]华峤书曰：&quot;宠射，其秘法以天覆地载，参连为奇。又有三微﹑三小。三微为经，三小为纬，经纬相将，万胜之方，然要在机牙。&quot;</p>
              <p>　　注[二]置军营于国之都亭也。</p>
              <p>　　注[三]县名，属淮阳国。夏音公雅反。</p>
              <p>　　注[四]谢承书曰：&quot;俊字孝远，乌伤人。察孝廉，补尚书侍郎，擢拜陈国相。人有产子，厚致米肉，达府主意，生男女者，以骆为名。袁术使部曲将张闿阳私行到陈，之俊所，俊往从饮酒，因诈杀俊，一郡吏人哀号如丧父母。&quot;</p>
              <p>　　是时诸国无复租禄，而数见虏夺，并日而食，转死沟壑者甚觽。夫人姬妾多为丹*(阳)**[陵]*兵乌桓所略云。</p>
              <p>　　彭城靖王恭，永平九年赐号灵寿王。[一]十五年，封为钜鹿王。建初三年，徙封江陵王，改南郡为国。元和二年，三公上言江陵在京师正南，不可以封，乃徙为六安王，以庐江郡为国。肃宗崩，遗诏徙封彭城王，食楚郡，其年就国。</p>
              <p>　　恭敦厚威重，举动有节度，吏人敬爱之。永初六年，封恭子阿奴为竹邑侯。[二]</p>
              <p>　　注[一]取其美名也，下重熹王亦同。东观记曰&quot;赐号，未有国邑&quot;也。</p>
              <p>　　注[二]竹邑，县，属沛郡，故城在今徐州符离县也。&quot;竹邑&quot;或为&quot;邕&quot;字，转写误也。</p>
              <p>　　元初三年，恭以事怒子酺，酺自杀。[一]国相赵牧以状上，因诬奏恭祠祀恶言，大逆不道。有司奏请诛之。恭上书自讼。朝廷以其素着行义，令考实，无征，牧坐下狱，会赦免死。[二]</p>
              <p>　　注[一]东观记曰：&quot;恭子男丁前*[妻]*物故，酺侮慢丁小妻，恭怒，闭酺马厩，酺亡，夜诣彭城县欲上书，恭遣从官仓头晓令归，数责之，乃自杀也。&quot;</p>
              <p>　　注[二]决录注曰：&quot;牧字仲师，长安人。少知名，以公正称。修春秋，事乐恢。</p>
              <p>　　恢以直谏死，牧为陈冤得申。高第为侍御史﹑会稽太守，皆有称绩。及诬奏恭，安帝疑其侵，乃遣御史母丘歆覆案其事实，下牧廷尉，会赦不诛，终于家。&quot;</p>
              <p>　　恭立四十六年薨，子考王道嗣。元初五年，封道弟三人为乡侯，[一]恭孙顺为东安亭侯。</p>
              <p>　　注[一]东观记曰：&quot;丙为都乡侯，国为安乡侯，丁为鲁阳乡侯。&quot;</p>
              <p>　　道立二十八年薨，子顷王定嗣。本初元年，封定兄弟九人皆为亭侯。[一]</p>
              <p>　　注[一]东观记曰&quot;定兄据卞亭侯，弟光昭阳亭侯，固公梁亭侯，兴蒲亭侯，延昌城亭侯，祀梁父亭侯，坚西安亭侯，代林亭侯&quot;也。</p>
              <p>　　定立四年薨，子孝王和嗣。和性至孝，太夫人薨，行丧陵次，毁胔过礼。傅相以闻。桓帝诏使奉牛酒迎王还宫。和敬贤乐施，国中爱之。初平中，天下大乱，和为贼昌务所攻，避奔东阿，后得还国。</p>
              <p>　　立六十四年薨，孙祗嗣。立七年，魏受禅，以为崇德侯。</p>
              <p>　　乐成靖王党，永平九年赐号重熹王，十五年封乐成王。党聪惠，善史书，喜正文字。与肃宗同年，尤相亲爱。建初四年，以清河之游﹑观津，勃海之东光﹑成平，涿郡之中水﹑饶阳﹑安平﹑南深泽八县益乐成国。[一]及帝崩，其年就国。党急刻不遵法度。旧禁宫人出嫁，不得适诸国。有故掖庭技人哀置，嫁为男子章初妻，[二]党召哀置入宫与通，初欲上书告之，党恐惧，乃密赂哀置姊焦使杀初。事发觉，党乃缢杀内侍三人，以绝口语。又取故中山简王傅婢李羽生为小妻。永元七年，国相举奏之。和帝诏削东光﹑鄡二县。[三]</p>
              <p>　　注[一]前书及郡国志清河无游县。观津故城在今德州蓨县东北，东光在沧州东光县南，成平在景城县南，中水在今瀛州乐寿县西北，南深泽在今定州深泽县东也。</p>
              <p>　　注[二]哀，姓；置，名也。称男子者，无官爵也。</p>
              <p>　　注[三]鄡县属钜鹿郡。鄡音羌尧反。</p>
              <p>　　立二十五年薨，子哀王崇嗣。立二月薨，无子，国绝。</p>
              <p>　　明年，和帝立崇兄修侯巡为乐成王，是为厘王。[一]立十五年薨，子隐王宾嗣。</p>
              <p>　　立八年薨，无子，国绝。</p>
              <p>　　注[一]修县*(及)**[即]*条县，*(皆)*属勃海。条字或作&quot;修&quot;。</p>
              <p>　　明年，复立济北惠王子苌为乐成王后。苌到国数月，骄淫不法，愆过累积，冀州刺史与国相举奏苌罪至不道。安帝诏曰：&quot;苌有腼其面，而放逸其心。[一]知陵庙至重，承继有礼，不惟致敬之节，肃穆之慎，乃敢擅损牺牲，不备苾芬。[二]</p>
              <p>　　慢易大姬，不震厥教。[三]出入颠覆，风淫于家，娉取人妻，馈遗婢妾。殴击吏人，专己凶暴。愆罪莫大，甚可耻也。朕览八辟之议，不忍致之于理。[四]</p>
              <p>　　其贬苌爵为临湖侯。[五]朕无'则哲'之明，致简统失序，罔以尉承大姬，增怀永叹。&quot;[六]</p>
              <p>　　注[一]腼，姡也。言面姡然无媿。姡音胡八反。</p>
              <p>　　注[二]诗小雅曰：&quot;苾苾芬芬，祀事孔明。&quot;</p>
              <p>　　注[三]大姬即苌所继之母。震，惧也。</p>
              <p>　　注[四]周礼司寇：&quot;以八辟丽邦法：一曰议亲之辟，二曰议故之辟，三曰议贤之辟，四曰议能之辟，五曰议功之辟，六曰议贵之辟，七曰议勤之辟，八曰议宾之辟。&quot;</p>
              <p>　　注[五]临湖属庐江郡。</p>
              <p>　　注[六]袁宏纪曰：&quot;尚书侍郎冷宏议，以为自非圣人，不能无过，故王太子生，为立贤师傅以训导之。是以目不见恶，耳不闻非，能保其社稷，高明令终。苌少长藩国，内无过庭之训，外无师傅之道，血气方刚，卒受荣爵，几微生过，遂陷不义。臣闻周官议亲，憃愚见赦。苌不杀无辜，以谴呵为非，无赫赫大恶，可裁削夺损其租赋，令得改过自新，革心向道。&quot;案黄香集，香与宏共奏，此香之辞也。</p>
              <p>　　延光元年，以河闲孝王子得嗣靖王后。以乐成比废绝，故改国曰安平，是为安平孝王。</p>
              <p>　　立三十年薨，子续立。中平元年，黄巾贼起，为所劫质，囚于广宗。[一]贼平复国。其年秋，坐不道被诛。立三十四年，国除。</p>
              <p>　　注[一]今贝州宗城县也，随室讳改焉。</p>
              <p>　　下邳惠王衍，永平十五年封。衍有容貌，肃宗即位，常在左右。建初初冠，诏赐衍师傅已下官属金帛各有差。四年，以临淮郡及九江之钟离﹑当涂﹑东城﹑历阳﹑全椒合十七县益下邳国。[一]帝崩，其年就国。衍后病荒忽，而太子卬有罪废，诸姬争欲立子为嗣，连上书相告言。和帝怜之，使彭城靖王恭至下邳正其嫡庶，立子成为太子。[二]</p>
              <p>　　注[一]钟离在今豪州钟离县东。当涂在县西南。东城在定远县东南。历阳，和州县也。全椒，今滁州县也。</p>
              <p>　　注[二]东观记载赐恭诏曰：&quot;皇帝问彭城王始夏无恙。盖闻尧亲九族，万国协和，书典之所美也。下邳王被病沉滞之疾，昏乱不明，家用不宁，姬妾适庶，诸子分争，纷纷至今。前太子卬顽凶失道，陷于大辟，是后诸子更相诬告，迄今适嗣未知所定，朕甚伤之。惟王与下邳王恩义至亲，正此国嗣，非王而谁？礼重适庶之序，春秋之义大居正。孔子曰：'惟仁者能好人，能恶人。'贵仁者所好恶得其中也。太子国之储嗣，可不慎欤！王其差次下邳诸子可为太子者上名，将及景风拜授印绶焉。&quot;</p>
              <p>　　衍立五十四年薨，子贞王成嗣。永建元年，封成兄二人及惠王孙二人皆为列侯。</p>
              <p>　　成立二年薨，子愍王意嗣。阳嘉元年，封意弟八人为乡﹑亭侯。中平元年，意遭黄巾，□国走。贼平复国，数月薨。立五十七年，年九十。</p>
              <p>　　子哀王宜嗣，数月薨，无子，建安十一年国除。</p>
              <p>　　梁节王畅，永平十五年封为汝南王。母阴贵人有宠，畅尤被爱幸，国土租入倍于诸国。肃宗立，缘先帝之意，赏赐恩宠甚笃。建初二年，封畅舅阴棠为西陵侯。[一]四年，徙为梁王，以陈留之郾﹑宁陵，济阴之薄﹑单父﹑己氏﹑成武，凡六县，益梁国。[二]帝崩，其年就国。</p>
              <p>　　注[一]西陵，县，属江夏郡。</p>
              <p>　　注[二]覸，今许州郾陵县也。宁陵，今宋州县也。薄故城在今曹州考城县东北。</p>
              <p>　　单父，今宋州县也。己氏，今宋州楚丘县也。成武，今曹州县也。</p>
              <p>　　畅性聪惠，然少贵骄，颇不遵法度。归国后，数有恶梦，从官卞忌自言能使六丁，善占梦，[一]畅数使卜筮。又畅乳母王礼等，因此自言能见鬼神事，遂共占气，祠祭求福。忌等谄媚，云神言王当为天子。畅心喜，与相应荅。永元五年，豫州刺史梁相举奏畅不道，考讯，辞不服。有司请征畅诣廷尉诏狱，和帝不许。有司重奏除畅国，徙九真，帝不忍，但削成武﹑单父二县。畅臱惧，上疏辞谢曰：&quot;臣天性狂愚，生在深宫，长养傅母之手，信惑左右之言。及至归国，不知防禁。从官侍史利臣财物，荧惑臣畅。臣畅无所昭见，与相然诺，不自知陷死罪，以至考案。肌栗心悸，自悔无所复及。自谓当实时伏显诛，魂魄去身，分归黄泉。不意陛下圣德，枉法曲平，不听有司，[二]横贷赦臣。战栗连月，未敢自安。上念以负先帝而令陛下为臣收污天下，[三]诚无气以息，筋骨不相连。臣畅知大贷不可再得，自誓束身约妻子，不敢复出入失绳墨，不敢复有所横费。租入有余，乞裁食睢阳﹑谷孰﹑虞﹑蒙﹑宁陵五县，还余所食四县。臣畅小妻三十七人，其无子者愿还本家。自选择谨□奴婢二百人，其余所受虎贲﹑官骑及诸工技﹑鼓吹﹑仓头﹑奴婢﹑兵弩﹑厩马皆上还本署。臣畅以骨肉近亲，乱圣化，污清流，既得生活，诚无心面目以凶恶复居大宫，食大国，张官属，藏什物。愿陛下加大恩，开臣自悔之门，假臣小善之路，令天下知臣蒙恩，得去死就生，颇能自悔。臣以公卿所奏臣罪恶诏书常置于前，昼夜诵读。臣小人，贪见明时，不能实时自引，惟陛下哀臣，令得喘息漏刻。若不听许，臣实无颜以久生，下入黄泉，无以见先帝。此诚臣至心。臣欲多还所受，恐天恩不听许，节量所留，于臣畅饶足。&quot;诏报曰：&quot;朕惟王至亲之属，淳淑之美，傅相不良，不能防邪，至令有司纷纷有言。今王深思悔过，端自克责，朕恻然伤之。志匪由*(于)**[王]*，咎在彼小子。[四]一日克己复礼，天下归仁。王其安心静意，茂率休德。易不云乎：'一谦而四益。小有言，终吉。'[五]强食自爱。&quot;畅固让，章数上，卒不许。</p>
              <p>　　注[一]六丁谓六甲中丁神也。若甲子旬中，则丁卯为神，甲寅旬中，则丁巳为神之类也。役使之法，先斋戒，然后其神至，可使致远方物及知吉凶也。</p>
              <p>　　注[二]曲平，曲法申恩，平处其罪。</p>
              <p>　　注[三]污，恶也。天下以帝赦王为恶，故言收恶天下也。</p>
              <p>　　注[四]谓由卞忌及王礼等也。</p>
              <p>　　注[五]易谦卦曰：&quot;天道亏盈而益谦，地道变盈而流谦，鬼神害盈而福谦，人道恶盈而好谦。&quot;为谦是一，而天地神人皆益之，故曰&quot;一谦而四益&quot;。讼卦初六曰：&quot;小有言，终吉。&quot;言王虽小有讼言，而终吉也。</p>
              <p>　　立二十七年薨，子恭王坚嗣。永元十六年，封坚弟二人为乡﹑亭侯。</p>
              <p>　　坚立二十六年薨，子怀王匡嗣。永建二年，封匡兄弟七人为乡﹑亭侯。</p>
              <p>　　匡立十一年薨，无子，顺帝封匡弟孝阳亭侯成为梁王，是为夷王。</p>
              <p>　　立二十九年薨，子敬王元嗣。</p>
              <p>　　立十六年薨，子弥嗣。立四十年，魏受禅，以为崇德侯。</p>
              <p>　　淮阳顷王□，永平*[十]*五年封常山王，建初四年，徙为淮阳王，以汝南之新安﹑西华益淮阳国。</p>
              <p>　　立十六年薨，未及立嗣，永元二年，和帝立□小子侧复为常山王，奉□后，是为殇王。</p>
              <p>　　立十三年薨，父子皆未之国，并葬京师。侧无子，其月立兄防子侯章为常山王。</p>
              <p>　　和帝怜章早孤，数加赏赐。延平元年就国。</p>
              <p>　　立二十五年薨，是为靖王。子顷王仪嗣。永建二年，封仪兄二人为亭侯。</p>
              <p>　　仪立十七年薨，子节王豹嗣。*(永)**[元]*嘉元年，封豹兄四人为亭侯。</p>
              <p>　　豹立八年薨，子暠嗣。三十二年，遭黄巾贼，□国走，建安十一年国除。</p>
              <p>　　济阴悼王长，永平十五年封。建初四年，以东郡之离狐﹑陈留之长垣益济阴国。</p>
              <p>　　立十三年，薨于京师，无子，国除。</p>
              <p>　　论曰：晏子称&quot;夫人生厚而用利，于是乎正德以幅之，谓之幅利&quot;。言人情须节以正其德，亦由布帛须幅以成其度焉。[一]明帝封诸子，租岁不过二千万，马后为言而不得也。[二]贤哉！岂徒俭约而已乎！知骄贵之无猒，嗜欲之难极也，故东京诸侯鲜有至于祸败者也。</p>
              <p>　　注[一]左传云，齐景公与晏子邶殿之邑六十，晏子不受，曰：&quot;夫富如布帛之有幅焉，为之度使无迁也。夫人生厚而用利，于是正德以幅之，谓之幅利。过则为败，吾不敢贪多，所谓幅也。&quot;</p>
              <p>　　注[二]东观明纪曰：&quot;皇子之封，皆减旧制。尝案舆地图，皇后在傍，言钜鹿﹑乐成﹑广平各数县，租谷百万，帝令满二千万止。诸小王皆当略与楚﹑淮阳相比，什减三四。'我子不当与先帝子等'者也。&quot;</p>
              <p>　　赞曰：孝明传胤，维城八国。陈敬严重，彭城厚德。下邳婴痾，梁节邪惑。三藩夙龄，[一]党惟荒忒。</p>
              <p>　　注[一]谓千乘﹑淮阳﹑济阴并早殁也。</p>
              <p>　　校勘记</p>
              <p>　　一六六七页四行本书谓东观记也按：&quot;东&quot;原斗&quot;云&quot;，径据汲本、殿本改正。</p>
              <p>　　一六六七页八行与诸儒讲论于白虎殿按：张森楷校勘记谓何焯云&quot;殿&quot;疑作&quot;观&quot;。</p>
              <p>　　一六七０页八行多为丹*(阳)**[陵]*兵据汲本、殿本改。按：殿本考证谓&quot;陵&quot;监本误作&quot;阳&quot;，今改正。</p>
              <p>　　一六七一页五行恭子男丁前*[妻]*物故按：王先谦谓今本东观记&quot;前&quot;下有&quot;妻&quot;字，是也。下又引东观记，云丁为鲁阳乡侯，则是丁未物故，而物故者乃其妻也。今据补。</p>
              <p>　　一六七一页一二行封定兄弟九人皆为亭侯按：校补引钱大昭说，谓据东观记当作&quot;兄弟八人&quot;。</p>
              <p>　　一六七二页七行嫁为男子章初妻按：&quot;初&quot;原斗&quot;诸&quot;，径据汲本、殿本改正。</p>
              <p>　　一六七三页四行修县*(及)**[即]*条县*(皆)*属勃海集解引沉钦韩说，谓注&quot;及&quot;当为&quot;即&quot;，又衍一&quot;皆&quot;字。今按：汉书地理志作&quot;修&quot;，景帝纪、周亚夫传作&quot;条&quot;，师古曰&quot;修音条&quot;，是修县即条县也，沉说是，今据改。</p>
              <p>　　一六七三页八行殴击吏人按：&quot;殴&quot;原斗&quot;驱&quot;，径据集解本改正。</p>
              <p>　　一六七四页二行尚书侍郎冷宏按：汲本&quot;冷&quot;作&quot;泠&quot;。</p>
              <p>　　一六七四页七行子续立按：汲本&quot;续&quot;作&quot;绩&quot;。</p>
              <p>　　一六七四页一四行在今豪州按：殿本&quot;豪&quot;作&quot;濠&quot;。</p>
              <p>　　一六七六页一行覸今许州郾陵县也按：&quot;覸&quot;汲本作&quot;鄢&quot;，殿本作&quot;郾&quot;。集解引惠栋说，谓正文之&quot;郾&quot;，亦当依注作&quot;鄢&quot;。又引钱大昕说，谓郡国志&quot;郾&quot;作&quot;覸&quot;，此字亦误，当为&quot;鄢&quot;。校补谓案光武纪&quot;三月，光武别与诸将徇昆阳、定陵、郾，皆下之&quot;。彼注云&quot;郾，今豫州郾城县也&quot;。章怀既释郾为豫州之郾城，则此云许州郾陵，当然是&quot;鄢&quot;非&quot;郾&quot;，不独殿本注作&quot;郾&quot;误，各本正文作&quot;郾&quot;皆误矣。惟&quot;鄢&quot;之作&quot;覸&quot;，似不应遽指为误。鄢陵前、续志均属颍川郡，鄢前志属陈留郡，续志属梁国，字则前志均作&quot;傿&quot;，续志均作&quot;覸&quot;，更无作&quot;鄢&quot;者，如以为误，则前志亦误矣。</p>
              <p>　　一六七六页一一行而令陛下为臣收污天下按：集解引顾炎武说，谓&quot;收污&quot;袁宏纪作&quot;收耻&quot;，通鉴作&quot;受污&quot;。</p>
              <p>　　一六七六页一五行诚无心面目以凶恶复居大宫按：集解引苏舆说，谓&quot;心&quot;字疑衍。</p>
              <p>　　一六七七页一行假臣小善之路殿本&quot;小&quot;作&quot;迁&quot;。今按：袁纪亦作&quot;小&quot;。</p>
              <p>　　一六七七页五行志匪由*(于)**[王]*咎在彼小子校补引柳从辰说，谓&quot;于&quot;字系&quot;王&quot;字之斗，&quot;咎&quot;字属下读。又谓&quot;于&quot;当作&quot;王&quot;，钱大昭已有是说。</p>
              <p>　　今据改。</p>
              <p>　　一六七八页五行永平*[十]*五年封常山王校补引钱大昭说，谓&quot;五年&quot;当作&quot;十五年&quot;，脱&quot;十&quot;字。今据补。</p>
              <p>　　一六七八页五行以汝南之新安西华益淮阳国按：集解引钱大昕说，谓汝南郡无新安县，疑&quot;新阳&quot;之斗。</p>
              <p>　　一六七八页一一行*(永)**[元]*嘉元年据集解引钱大昕说改。</p>
            </td>
          </tr>
        </table>
        <p>&nbsp;</p><table width="460" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='53.htm'>上一页 </a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='55.htm'>下一页 </a></div>
                  </td>
                </tr>
              </table>
              <p align=center>作者：[南朝宋]范晔 
              <hr width=90%>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
        
      </td>
      <td valign="top" width="19"><img src="rightbg.gif" width="19" height="400"><img src="right.gif" width="19" height="146"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="66" height="21"><img src="bottom1.gif" width="66" height="21"></td>
      <td background="bottombg.gif" width="500"></td>
      <td width="210"></td>
    </tr>
  </table>
</div>
</body>
</html>
