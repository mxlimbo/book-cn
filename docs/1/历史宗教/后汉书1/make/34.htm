<html>
<head>
<title>后汉书卷三十下　郎顗襄楷列传　第二十下</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0">
    <tr>
      <td width="239" height="24"><img src="up1.gif" width="239" height="24"></td>
      <td width="537" background="up1bg.gif"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="167" height="49"><img src="up2left.gif" width="167" height="49"></td>
      <td valign="bottom"><img src="bg.gif" width="50" height="20"><a href="content.htm"><img src="top.gif" width="46" height="15" border="0"></a><img src="bg.gif" width="40" height="7"><a href="33.htm"><img src="last.gif" width="46" height="15" border="0"></a><img src="bg.gif" width="40" height="30"><a href="35.htm"><img src="next.gif" width="46" height="15" border="0"></a></td>
      <td width="19" background="rightbg.gif">&nbsp;</td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td valign="top" width="66" background="leftbg.gif"><img src="up3.gif" width="66" height="580"></td>
      <td valign="top" align="center"> 
        <table width="520" cellspacing="0" cellpadding="0" align="center" border="0">
          <tr> 
            <td> 
              <p align="center">&nbsp;</p>
              <p align="center" class="h">后汉书卷三十下　郎顗襄楷列传　第二十下</p>
            </td>
          </tr>
        </table>
        <br>
        <table width="520" border="0" cellspacing="0" cellpadding="0" align="center">
          <tr> 
            <td>　　郎顗字雅光，北海安丘人也。父宗，字仲绥，学京氏易，善风角﹑星筭﹑六日七分，[一]能望气占候吉凶，常卖卜自奉。[二]安帝征之，对策为诸儒表，后拜吴令。[三]时卒有暴风，宗占知京师当有大火，记识时日，遣人参候，果如其言。诸公闻而表上，以博士征之。宗耻以占验见知，闻征书到，夜县印绶于县廷而遁去，遂终身不仕。
              <p>　　注[一]京氏，京房也，作易传。风角谓候四方四隅之风，以占吉凶也。星筭谓善天文筭数也。易稽览图曰：&quot;甲子卦气起中孚，六日八十分日之七。&quot;郑玄注云：&quot;六以候也。八十分为一日之七者，一封六日七分也。&quot;</p>
              <p>　　注[二]奉音扶用反。</p>
              <p>　　注[三]吴，县名，属会稽郡，今苏州县也。</p>
              <p>　　顗少传父业，兼明经典，隐居海畔，延致学徒常数百人。昼研精义，夜占象度，勤心锐思，朝夕无倦。州郡辟召，举有道﹑方正，不就。</p>
              <p>　　顺帝时，灾异屡见，阳嘉二年正月，公车征，顗乃诣阙拜章曰：</p>
              <p>　　臣闻天垂妖象，地见灾符，所以谴告人主，责躬修德，使正机平衡，流化兴政也。易内传曰：&quot;凡灾异所生，各以其政。变之则除，消之亦除。&quot;[一]伏惟陛下躬日□之听，温三省之勤，[二]思过念咎，务消只悔。[三]</p>
              <p>　　注[一]易稽览图曰：&quot;凡异所生，灾所起，各以其政，变之则除，其不可变，则施之亦除。&quot;郑玄注云：&quot;改其政者，谓失火令则行水令，失土令则行木令，失金令则行火令，则灾除去也。不可变谓杀贤者也。施之者，死者不可复生，封禄其子孙，使得血食，则灾除也。&quot;</p>
              <p>　　注[二]论语曾子曰&quot;吾日三省吾身&quot;也。</p>
              <p>　　注[三]只，大也。易复卦初九曰：&quot;无只悔元吉。&quot;</p>
              <p>　　方今时俗奢佚，浅恩薄义。夫救奢必于俭约，拯薄无若敦厚，安上理人，莫善于礼。修礼遵约，盖惟上兴，革文变薄，事不在下。故周南之德，关雎政本。[一]</p>
              <p>　　本立道生，风行草从，澄其源者流清，溷其本者末浊。天地之道，其犹鼓钥，以虚为德，自近及远者也。[二]伏见往年以来，园陵数灾，[三]炎光炽猛，惊动神灵。易天人应曰：&quot;君子不思遵利，兹谓无泽，厥灾孽火烧其宫。&quot;又曰：</p>
              <p>　　&quot;君高台府，犯阴侵阳，厥灾火。&quot;又曰：&quot;上不俭，下不节，炎火并作烧君室。&quot;</p>
              <p>　　自顷缮理西苑，修复太学，[四]宫殿官府，多所构饰。昔盘庚迁殷，去奢即俭，[五]夏后卑室，尽力致美。[六]又鲁人为长府，闵子骞曰：&quot;仍旧贯，何必改作。&quot;[七]臣愚以为诸所缮修，事可省减，禀恤贫人，赈赡孤寡，此天之意也，人之庆也，仁之本也，俭之要也。焉有应天养人，为仁为俭，而不降福者哉？</p>
              <p>　　注[一]周南诗序曰：&quot;关雎，风之始也，所以风化天下而正夫妇也。&quot;故夫妇为政本也。</p>
              <p>　　注[二]钥如笛，六孔。鼓钥，其形内虚而气无穷。老子曰：&quot;天地之闲其犹□钥，虚而不屈，动而愈出。&quot;</p>
              <p>　　注[三]阳嘉元年冬，恭陵百丈庑灾。永建元年秋，茂陵园寑灾。</p>
              <p>　　注[四]永建六年修太学也。</p>
              <p>　　注[五]帝王纪曰：&quot;盘庚以耿在河北，迫近山川，自祖辛以来奢淫不绝，乃度河将徙都亳之殷地。人咨嗟相怨，不欲徙，盘庚乃作书三篇以告喻之。&quot;今尚书盘庚三篇是也。亳在偃师。</p>
              <p>　　注[六]论语孔子曰：&quot;禹恶衣服而致美乎黻冕，卑宫室而尽力乎沟洫。&quot;</p>
              <p>　　注[七]长府，鲁之府名也。仍，因也。贯，事也。言因旧事则可，何必更作。</p>
              <p>　　见论语。</p>
              <p>　　土者地只，阴性澄静，宜以施化之时，敬而勿扰，窃见正月以来，阴闇连日。</p>
              <p>　　易内传曰：&quot;久阴不雨，乱气也，蒙之比也。蒙者，君臣上下相冒乱也。&quot;[一]</p>
              <p>　　又曰：&quot;欲德不用，厥异常阴。&quot;夫贤者化之本，云者雨之具也。得贤而不用，犹久阴而不雨也。又顷前数日，寒过其节，冰既解释，还复凝合。夫寒往则暑来，暑往则寒来，[二]此言日月相推，寒暑相避，以成物也。今立春之后，火卦用事，当温而寒，违反时节，由功赏不至，而刑罚必加也。宜须立秋，顺气行罚。</p>
              <p>　　注[一]易稽览图曰：&quot;日食之比，阴*(得)**[覆]*阳*[也]*。蒙之比也，阴冒阳也。&quot;郑玄注云：&quot;蒙，气也。比非一也。邪臣谋覆冒其君，先雾从夜昏起，或从夜半或平旦。君不觉悟，日中不解，遂成蒙；君复不觉悟，下为雾也。&quot;比音庇。</p>
              <p>　　注[二]易系词之文也。</p>
              <p>　　臣伏案飞候，参察觽政，[一]以为立夏之后，当有震裂涌水之害。又比荧惑失度，盈缩往来，涉历舆鬼，环绕轩辕。[二]火精南方，夏之政也。政有失礼，不从夏令，则荧惑失行。[三]正月三日至乎九日，三公卦*[也]*。[四]三公上应台阶，下同元首。[五]政失其道，则寒阴反节。&quot;节彼南山&quot;，咏自周诗；[六]</p>
              <p>　　&quot;股肱良哉&quot;，着于虞典。而今之在位，竞托高虚，纳累钟之奉，忘天下之忧，[七]栖彁偃仰，寑疾自逸，被策文，得赐钱，即复起矣。何疾之易而愈之速？</p>
              <p>　　以此消伏灾眚，兴致升平，其可得乎？今选举牧守，委任三府。[八]长吏不良，既咎州郡，州郡有失，岂得不归责举者？而陛下崇之弥优，自下慢事愈甚，所谓大网疏，小网数。[九]三公非臣之仇，臣非狂夫之作，所以发愤忘食，恳恳不已者，诚念朝廷欲致兴平，非不能面誉也。</p>
              <p>　　注[一]京房作易飞候。</p>
              <p>　　注[二]天官书曰，舆鬼，南方之宿。轩辕黄龙体，女主后宫之象也。</p>
              <p>　　注[三]荧惑，南方，主夏，为礼为视。礼亏视失，不行夏令，则荧惑逆行也。</p>
              <p>　　见天文志。</p>
              <p>　　注[四]凡卦法，一为元士，二为大夫，三为三公，四为诸侯，五为王位，六为宗庙。前书曰：&quot;梁人焦延寿，字赣，长于灾变，分六十四卦，更直日用事，以风﹑雨﹑寒﹑温为候。&quot;音义云：&quot;分卦直日之法，爻主一日，即三日九日，并为三公之*(日)**[卦]*也。&quot;</p>
              <p>　　注[五]春秋元命包曰：&quot;魁下六星，两两而比，曰三台。&quot;前书音义曰：&quot;泰阶，三台也。&quot;又黄帝泰阶六符经曰：&quot;泰阶者，天之三阶也。上阶为天子，中阶为诸侯﹑公卿﹑大夫，下阶为士﹑庶人。三阶平则阴阳和，风雨时。&quot;尚书曰：&quot;君为元首，臣作股肱。&quot;言三公上象天之台阶，下与人君同体也。</p>
              <p>　　注[六]诗小雅曰：&quot;节彼南山，维石岩岩，赫赫师尹，人具尔瞻。&quot;注云：&quot;节，高峻貌也。喻三公之位，人所高严也。赫赫，显盛也。师尹，三公也。言三公之位，天下之人共瞻视之。&quot;</p>
              <p>　　注[七]六斛四斗曰钟，左传曰四*(斗)**[升]*为豆，四豆为区，四区为釜，*(四)**[十]*釜为钟也。</p>
              <p>　　注[八]三公也。</p>
              <p>　　注[九]谓缓于三公，切于州郡也。</p>
              <p>　　臣生长草野，不晓禁忌，披露肝胆，书不择言。伏锧鼎镬，死不敢恨。谨诣阙奉章，伏待重诛。</p>
              <p>　　书奏，帝复使对尚书。[一]顗对曰：</p>
              <p>　　注[一]使就尚书更对也。</p>
              <p>　　臣闻明王圣主好闻其过，忠臣孝子言无隐情。臣备生人伦视听之类，而禀性愚悫，不识忌讳，故出死忘命，恳恳重言。[一]诚欲陛下修乾坤之德，开日月之明，披图籍，案经典，览帝王之务，识先后之政。如有阙遗，退而自改。本文武之业，拟尧舜之道，攘灾延庆，号令天下。此诚臣顗区区之愿，夙夜梦寤，尽心所计。谨条序前章，畅其旨趣，[二]条便宜七事，具如状对：</p>
              <p>　　注[一]重，再也。</p>
              <p>　　注[二]谓前诣阙所上章也。</p>
              <p>　　一事：陵园至重，圣神攸冯，而灾火炎赫，迫近寑殿，魂而有灵，犹将惊动。</p>
              <p>　　寻宫殿官府，近始永平，岁时未积，便更修造。又西苑之设，禽畜是处，离房别观，本不常居，而皆务精土木，营建无已，消功单贿，巨亿为计。易内传曰：</p>
              <p>　　&quot;人君奢侈，多饰宫室，其时旱，其灾火。&quot;是故鲁僖遭旱，修政自□，下钟鼓之县，休缮治之官，[一]虽则不宁，而时雨自降。[二]由此言之，天之应人，敏于景响。[三]今月十七日戊午，征日也，[四]日加申，[五]风从寅来，丑时而止。丑﹑寅﹑申皆征也，不有火灾，必当为旱。[六]愿陛下校计缮修之费，永念百姓之劳，罢将作之官，减雕文之饰，损庖厨之馔，退宴私之乐。易中孚传曰：&quot;阳感天，不旋日。&quot;[七]如是，则景云降集，眚沴息矣。[八]</p>
              <p>　　注[一]春秋考异邮曰：&quot;僖公三年春夏不雨，于是僖公忧闵，玄服避舍，释更徭之逋，罢军寇之诛，去苛刻峻文惨毒之教，所蠲浮令四十五事。曰：'方今天旱，野无生稼，寡人当死，百姓何*(谤)**[罪]*？不敢烦人请命，愿抚万人害，以身塞无状。'祷已，舍齐南郊，雨大澍也。&quot;</p>
              <p>　　注[二]左传僖公&quot;六月雨&quot;。</p>
              <p>　　注[三]敏，疾也。</p>
              <p>　　注[四]阳嘉二年正月。</p>
              <p>　　注[五]日在申时也。</p>
              <p>　　注[六]南方为征，故为火及旱也。</p>
              <p>　　注[七]易中孚传曰：&quot;阳感天，不旋日，诸侯不旋时，大夫不过儙。&quot;郑玄注云：</p>
              <p>　　&quot;阳者天子，为善一日，天立应以善；为恶一日，天立应以恶。诸侯为善一时，天立应以善；为恶一时，天立应以恶。大夫为善一岁，天亦立应以善；为恶一岁，天亦立应以恶。&quot;一说云&quot;不旋日，立应之；不过时，三辰闲；不过儙，从今旦至明日旦&quot;也。阳即指天子也。</p>
              <p>　　注[八]景云，五色云也，一曰庆云。孝经援神契曰：&quot;德至山陵则景云出。&quot;顗以陵园火灾，故引之也。眚沴谓灾气。</p>
              <p>　　二事：去年已来，兑卦用事，类多不暛。易传曰：&quot;有貌无实，佞人也；有实无貌，道人也。&quot;寒温为实，清浊为貌。[一]今三公皆令色足恭，外厉内荏，以虚事上，无佐国之实，故清浊效而寒温不效也，是以阴寒侵犯消息。[二]占曰：</p>
              <p>　　&quot;日乘则有妖风，日蒙则有地裂。&quot;如是三年，则致日食，阴侵其阳，渐积所致。立春前后温气应节者，诏令宽也。其后复寒者，无宽之实也。夫十室之邑，必有忠信，率土之人，岂无贞贤，未闻朝廷有所赏拔，非所以求善赞务，弘济元元。宜采纳良臣，以助圣化。</p>
              <p>　　注[一]易稽览图曰：&quot;有实无貌，屈道人也；有貌无实，佞人也。&quot;郑玄注曰：</p>
              <p>　　&quot;有寒温，无貌浊清静，此贤者屈道，仕于不肖君也。有貌浊清静，无寒温，此佞人以便巧仕于世也。&quot;</p>
              <p>　　注[二]易稽览图曰：&quot;侵消息者，或阴专政，或阴侵阳。&quot;郑玄注：&quot;温卦以温侵，寒卦以寒侵。阳者君也，阴者臣也，专君政事亦阴侵阳也。&quot;</p>
              <p>　　三事：臣闻天道不远，三五复反。[一]今年少阳之岁，法当乘起，恐后年已往，将遂惊动，涉历天门，灾成戊己。[二]今春当旱，夏必有水，臣以六日七分候之可知。夫灾眚之来，缘类而应。行有玷缺，则气逆于天，精感变出，以戒人君。王者之义，时有不登，则损滋彻膳。数年以来，谷收稍减，家贫户馑，岁不如昔。百姓不足，君谁与足？水旱之灾，虽尚未至，然君子远览，防微虑萌。</p>
              <p>　　老子曰：&quot;人之饥也，以其上食税之多也。&quot;故孝文皇帝绨袍革舄，木器无文，[三]约身薄赋，时致升平。今陛下圣德中兴，宜遵前典，惟节惟约，天下幸甚。</p>
              <p>　　易曰：&quot;天道无亲，常与善人。&quot;是故高宗以享福，[四]宋景以延年。[五]</p>
              <p>　　注[一]春秋合诚图曰：&quot;至道不远，三五而反。&quot;宋均注云：&quot;三，三正也。五，五行也。三正五行，王者改代之际会也。能于此际自新如初，则通无穷也。&quot;</p>
              <p>　　注[二]戌亥之闲为天门也。</p>
              <p>　　注[三]前书曰：&quot;孝文帝身衣弋绨，足履革舄，兵木无刃，衣缊无文。&quot;</p>
              <p>　　注[四]高宗，殷王武丁也。尚书大传曰：&quot;武丁祭成汤，有雉飞升鼎耳而呴，祖己曰：'雉者野鸟，升于鼎者，欲为用也，无则远方将有来朝者。'故武丁内反诸己，以思先王之道。三年，编发重译来朝者六国。孔子曰：'吾于高宗肜日见德之有报之疾也。'&quot;帝王纪曰&quot;高宗飨国五十有九年，年百岁&quot;也。</p>
              <p>　　注[五]吕氏春秋曰&quot;宋景公时，荧惑在心，召子韦问焉。子韦曰：'祸当君。虽然，可移宰相。'公曰：'宰相，寡人所与理国家也。'曰：'可移于人。'公曰：'人死，寡人将谁为君？'曰：'可移于岁。'公曰：'岁饥人饿，谁以我为君乎？'子韦曰：'君有至德之言三，天必三赏君，荧惑必退三舍。一舍行七星，星当一年，君延二十一年矣。'荧惑果退三舍&quot;也。</p>
              <p>　　四事：臣窃见皇子未立，储宫无主，仰观天文，太子不明。[一]荧惑以去年春分后十六日在娄五度，[二]推步三统，荧惑今当在翼九度，[三]今反在柳三度，[四]则不及五十余度。[五]去年八月二十四日戊辰，荧惑历舆鬼东入轩辕，出后星北，东去四度，北旋复还。轩辕者，后宫也。荧惑者，至阳之精也，天之使也，[六]而出入轩辕，绕还往来。易曰：&quot;天垂象，见吉凶。&quot;其意昭然可见矣。礼，天子一娶九女，嫡媵毕具。今宫人侍御，动以千计，或生而幽隔，人道不通，郁积之气，上感皇天，故遣荧惑入轩辕，理人伦，垂象见异，以悟主上。昔武王下车，出倾宫之女，表商容之闾，[七]以理人伦，以表贤德，故天授以圣子，成王是也。今陛下多积宫人，以违天意，故皇胤多夭，嗣体莫寄。诗云：&quot;敬天之怒，不敢戏豫。&quot;[八]方今之福，莫若广嗣，广嗣之术，可不深思？宜简出宫女，恣其姻嫁，则天自降福，子孙千亿。</p>
              <p>　　惟陛下丁宁再三，留神于此。左右贵幸，亦宜惟臣之言，以悟陛下。盖善言古者合于今，善言天者合于人。[九]愿访问百僚，有违臣言者，臣当受苟言之罪。</p>
              <p>　　[一０]</p>
              <p>　　注[一]洪范五行传曰：&quot;心之大星天王也，其前星太子也，后星庶子也。&quot;</p>
              <p>　　注[二]娄，西方宿也。</p>
              <p>　　注[三]翼，南方宿也。</p>
              <p>　　注[四]柳，东方宿也。</p>
              <p>　　注[五]言荧惑行彁也。</p>
              <p>　　注[六]荧惑南方火，盛阳之精也。天文要集曰：&quot;天有五帝，五星为之使。&quot;</p>
              <p>　　注[七]尚书大传曰：&quot;武王入殷，表商容之闾，归倾宫之女。&quot;</p>
              <p>　　注[八]诗大雅板篇之文也。注云：&quot;戏豫，逸豫也。&quot;</p>
              <p>　　注[九]前书武帝诏曰：&quot;善言天者必有征于人，善言古者必有验于今。&quot;</p>
              <p>　　注[一０]论语孔子曰：&quot;君子于其言无所苟而已矣。&quot;</p>
              <p>　　五事：臣窃见去年闰*(十)*月十七日己丑夜，有白气从西方天苑趋左足，入玉井，数日乃灭。[一]春秋曰：&quot;有星孛于大辰。大辰者何？大火也。[二]大火为大辰，伐又为大辰，[三]北极亦为大辰。&quot;[四]所以孛一宿而连三宿者，言北辰王者之宫也。凡中宫无节，政教乱逆，威武衰微，则此三星以应之也。罚者白虎，其宿主兵，其国赵、魏，[五]变见西方，亦应三辅。凡金气为变，发在秋节。[六]臣恐立秋以后，赵、魏、关西将有羌寇畔戾之患。宜豫宣告诸郡，使敬授人时，轻徭役，薄赋敛，勿妄缮起，坚仓狱，备守韂，回选贤能，以镇抚之。[七]金精之变，责归上司。[八]宜以五月丙午，遣太尉服干戚，建井旟，[九]书玉板之策，引白气之异，[一０]于西郊责躬求愆，谢咎皇天，消灭妖气。</p>
              <p>　　盖以火胜金，转祸为福也。[一一]</p>
              <p>　　注[一]续汉志曰：&quot;时客星气白，广二尺，长五丈，起天苑西南。&quot;天官书曰：</p>
              <p>　　&quot;西有句曲九星，三处罗：一曰天旗，二曰天苑，三曰九游。&quot;参星下四小星为玉井，其外四星左右肩股也。</p>
              <p>　　注[二]春秋昭十七年：&quot;有星孛于大辰。&quot;尔雅曰：&quot;大辰，房、心、尾也。&quot;</p>
              <p>　　孙炎曰：&quot;龙星明者可以为时候，故曰大辰。&quot;</p>
              <p>　　注[三]广雅曰&quot;罚谓之大辰&quot;也。</p>
              <p>　　注[四]尔雅曰：&quot;北极谓之北辰。&quot;李巡曰；&quot;北极，天心也，居北方，正四时，谓之北辰也。&quot;</p>
              <p>　　注[五]天官书曰：&quot;参为白虎，下有三星曰罚，为斩刈之事。&quot;故主兵。昴、毕之闲，赵、魏之分也。</p>
              <p>　　注[六]西方白气入玉井，是金气之变也。</p>
              <p>　　注[七]回，易也。</p>
              <p>　　注[八]上司谓司马也，建武二十七年改为太尉。韩诗外传曰：&quot;司马主天。阴阳不调，星辰失度，责之司马。&quot;故云责归上司也。</p>
              <p>　　注[九]干，楯也。戚，斧也。西方主兵，故太尉执持楯斧，所以厌金气也。井，南方火宿也。鸟隼曰旟也。以火胜金，故画井星之文于旟而建之也。</p>
              <p>　　注[一０]书祝辞于玉板也。</p>
              <p>　　注[一一]以五月丙午日，火胜金也。</p>
              <p>　　六事：臣窃见今月十四日乙卯巳时，白虹贯日。凡日傍气色白而纯者名为虹。</p>
              <p>　　贯日中者，侵太阳也；见于春者，政变常也。方今中官外司，各各考事，[一]</p>
              <p>　　其所考者，或非急务。又恭陵火灾，主名未立，[二]多所收捕，备经考毒。寻火为天戒，以悟人君，可顺而不可违，可敬而不可慢。陛下宜恭己内省，以备后灾。凡诸考案，并须立秋。又易传曰：&quot;公能其事，序贤进士，后必有喜。&quot;</p>
              <p>　　反之，则白虹贯日。以甲乙见者，则谴在中台。[三]自司徒居位，阴阳多谬，[四]</p>
              <p>　　久无虚己进贤之策，天下兴议，异人同咨。[五]且立春以来，金气再见，[六]</p>
              <p>　　金能胜木，必有兵气，宜黜司徒以应天意。陛下不早攘之，将负臣言，遗患百姓。</p>
              <p>　　注[一]考，劾也。</p>
              <p>　　注[二]立犹定也。时考问延火者姓名未定也。</p>
              <p>　　注[三]谴，责也。韩诗外传曰：&quot;三公者何？司空、司徒、司马也。司马主天，司空主地，司徒主人。故阴阳不调，星辰失度，责之司马；山陵崩绝，川谷不流，责之司空；五谷不殖，草木不茂，责之司徒。&quot;甲乙东方主春，生殖五谷之时也。而白虹以甲乙日见，明责在司徒也。</p>
              <p>　　注[四]时刘崎为司徒，至阳嘉三年策免。</p>
              <p>　　注[五]咨，嗟叹也。</p>
              <p>　　注[六]谓元年闰十二月己丑夜，有白气入玉井，二年正月乙卯，白虹贯日，此金气再见。</p>
              <p>　　七事：臣伏惟汉兴以来三百三十九岁。于诗三基，高祖起亥仲二年，今在戌仲十年。[一]诗泛历枢曰：&quot;卯酉为革政，午亥为革命，神在天门，出入候听。&quot;</p>
              <p>　　[二]言神在戌亥，司候帝王兴衰得失，厥善则昌，厥恶则亡。于易雄雌秘历，今值困乏。凡九二困者，觽小人欲共困害君子也。经曰：&quot;困而不失其所，其唯君子乎！&quot;[三]唯独贤圣之君，遭困遇险，能致命遂志，不去其道。[四]陛下乃者潜龙养德，幽隐屈□，[五]即位之元，紫宫惊动，历运之会，时气已应。</p>
              <p>　　然犹恐妖祥未尽，君子思患而豫防之。臣以为戌仲已竟，来年入季，文帝改法，除肉刑之罪，[六]至今适三百载。[七]宜因斯际，大蠲法令，官名称号，舆服器械，事有所更，变大为小，去奢就俭，机衡之政，除烦为简。改元更始，招求幽隐，举方正，征有道，博采异谋，开不讳之路。</p>
              <p>　　注[一]&quot;基&quot;当作&quot;儙&quot;，谓以三儙之法推之也。诗泛历枢曰：&quot;凡推其数皆从亥之仲起，此天地所定位，阴阳气周而复始，万物死而复苏，大统之始，故王命一节为之十岁也。&quot;</p>
              <p>　　注[二]宋均注云：&quot;神，阳气，君象也。天门，戌亥之闲，干所据者。&quot;</p>
              <p>　　注[三]易困卦之辞也。</p>
              <p>　　注[四]易困卦曰：&quot;泽无水，困，君子以致命遂志。&quot;困卦坎下兑上。坎为水，兑为泽，水在泽下，是谓竭涸之象，故以喻困。致命遂志，谓君子委命固穷，不离于道也。</p>
              <p>　　注[五]谓顺帝为太子时，废为济阴王。</p>
              <p>　　注[六]汉法肉刑三，谓黥也，劓也，左右趾也。文帝除之，当黥者髡钳城旦舂，当劓者笞三百，当左右*(指)**[趾]*者笞五百也。</p>
              <p>　　注[七]自文帝十三年除肉刑，至顺帝阳嘉二年，合三百年也。</p>
              <p>　　臣陈引际会，恐犯忌讳，书不尽言，未敢究畅。</p>
              <p>　　台诘顗曰：&quot;对云'白虹贯日，政变常也'。朝廷率由旧章，何所变易而言变常？</p>
              <p>　　又言'当大蠲法令，革易官号'。或云变常以致灾，或改旧以除异，何也？又阳嘉初建，复欲改元，据何经典？其以实对。&quot;顗对曰：</p>
              <p>　　方春东作，布德之元，阳气开发，养导万物。王者因天视听，奉顺时气，宜务崇温柔，遵其行令。[一]而今立春之后，考事不息，秋冬之政，行乎春夏，故白虹春见，掩蔽日曜。凡邪气乘阳，则虹蜺在日，斯皆臣下执事刻急所致，殆非朝廷优宽之本。此其变常之咎也。又今选举皆归三司，非有周召之才，而当则哲之重，[二]每有选用，辄参之掾属，[三]公府门巷，宾客填集，送去迎来，财货无已。其当迁者，竞相荐谒，各遣子弟，充塞道路，开长奸门，兴致浮伪，非所谓率由旧章也。尚书职在机衡，宫禁严密，[四]私曲之意，羌不得通，偏党之恩，或无所用。选举之任，不如还在机密。[五]臣诚愚戆，不知折中，斯固远近之论，当今之宜。又孔子曰：&quot;汉三百载，*(计)**[斗]*历改宪。&quot;[六]</p>
              <p>　　三百四岁为一德，五德千五百二十岁，五行更用。[七]王者随天，譬犹自春徂夏，改青服绛者也。[八]自文帝省刑，适三百年，而轻微之禁，渐已殷积。王者之法，譬犹江河，当使易避而难犯也。故易曰：&quot;易则易知，简则易从，易简而天下之理得矣。&quot;今去奢即俭，以先天下，改易名号，随事称谓。易曰：&quot;君子之道，或出或处，同归殊涂，一致百虑。&quot;是知变常而善，可以除灾，变常而恶，必致于异。今年仲竟，来年入季，仲终季始，历运变改，故可改元，所以顺天道也。</p>
              <p>　　注[一]礼记月令，孟春，天子命相布德和令，行庆施惠，下及兆人。仲春，安萌牙，养幼少，存诸孤，省囹圄，去桎梏，止狱讼。是遵其行令也。</p>
              <p>　　注[二]尚书曰：&quot;知人则哲。&quot;</p>
              <p>　　注[三]参，豫也。</p>
              <p>　　注[四]北斗魁星第三为机，第五为衡，于天文为喉舌。李固对策曰：&quot;陛下之有尚书，犹天有北斗，主为喉舌，斟酌元气，运平四时，出纳王命也。&quot;</p>
              <p>　　注[五]欲使尚书专掌选也。</p>
              <p>　　注[六]春秋保干图曰：&quot;阳起于一，天帝为北辰，气成于三，以立五神，三五展转，机以动运。&quot;故三百岁斗历改宪也。</p>
              <p>　　注[七]易干凿度孔子曰：&quot;立德之数，先立木、金、水、火、土德，各三百四岁。&quot;</p>
              <p>　　五德备凡千五百二十岁，太终复初，故曰五行更用。更犹变改也。</p>
              <p>　　注[八]礼记月令，孟春天子衣青衣，服仓玉，孟夏则衣朱衣，服赤玉也。</p>
              <p>　　臣顗愚蔽，不足以荅圣问。</p>
              <p>　　顗又上书荐黄琼、李固，并陈消灾之术曰：</p>
              <p>　　臣前对七事，要政急务，宜于今者，所当施用。诚知愚浅，不合圣听，人贱言废，当受诛罚，[一]征营惶怖，靡知厝身。</p>
              <p>　　注[一]论语孔子曰：&quot;不以人废言。&quot;</p>
              <p>　　臣闻刳舟剡楫，将欲济江海也；[一]聘贤选佐，将以安天下也。昔唐尧在上，髃龙为用，[二]文武创德，周召作辅，是以能建天地之功，增日月之耀者也。</p>
              <p>　　诗云：&quot;赫赫王命，仲山甫将之。邦国若否，仲山甫明之。&quot;[三]宣王是赖，以致雍熙。陛下践祚以来，勤心庶政，而三九之位，未见其人，[四]是以灾害屡臻，四国未宁。</p>
              <p>　　[五]臣考之国典，验之闻见，莫不以得贤为功，失士为败。且贤者出处，翔而后集，[六]爵以德进，则其情不苟，然后使君子耻贫贱而乐富贵矣。若有德不报，有言不荬，来无所乐，进无所趋，[七]则皆怀归薮泽，修其故志矣。夫求贤者，上以承天，下以为人。不用之，则逆天统，违人望。逆天统则灾眚降，违人望则化不行。灾眚降则下呼嗟，化不行则君道亏。四始之缺，五际之□，其咎由此。[八]岂可不刚健笃实，矜矜栗栗，以守天功盛德大业乎？[九]</p>
              <p>　　注[一]易曰：&quot;黄帝刳木为舟，剡木为楫。&quot;</p>
              <p>　　注[二]髃龙喻贤臣也。郑玄注易干卦云：&quot;爻皆体干，髃龙之象。&quot;舜既受禅，禹与稷、契、咎繇之属并在朝。</p>
              <p>　　注[三]诗大雅也。将，行也。若，顺也。顺否犹臧否，谓善恶也。言国有善恶，仲山甫能明之。</p>
              <p>　　注[四]三公九卿也。</p>
              <p>　　注[五]四方之国。</p>
              <p>　　注[六]论语：&quot;色斯举矣，翔而后集。&quot;</p>
              <p>　　注[七]无爵赏也。</p>
              <p>　　注[八]四始谓关雎为国风之始，鹿鸣为小雅之始，文王为大雅之始，清庙为颂之始。缺犹废也。翼奉传曰：&quot;易有阴阳五际。&quot;孟康曰：&quot;韩诗外传云'五际，卯、酉、午、戌、亥也，阴阳终始际会之岁，于此则有变改之政。'&quot;注[九]易系词曰：&quot;日新之谓盛德，富有之谓大业。&quot;</p>
              <p>　　臣伏见光禄大夫江夏黄琼，耽道乐术，清亮自然，被褐怀宝，含味经籍，[一]</p>
              <p>　　又果于从政，明达变复。[二]朝廷前加优宠，宾于上位。琼入朝日浅，谋谟未就，因以丧病，致命遂志。老子曰：&quot;大音希声，大器晚成。&quot;[三]善人为国，三年乃立。[四]天下莫不嘉朝廷有此良人，而复怪其不时还任。陛下宜加隆崇之恩，极养贤之礼，征反京师，以慰天下。又处士汉中李固，年四十，通游夏之蓺，履颜闵之仁。絜白之节，情同皦日，忠贞之操，好是正直，卓冠古人，当世莫及。元精所生，王之佐臣，[五]天之生固，必为圣汉，宜蒙特征，以示四方。夫有出伦之才，不应限以官次。昔颜子十八，天下归仁；[六]子奇嗫齿，化阿有声。[七]若还琼征固，任以时政，伊尹、傅说，不足为比，则可垂景光，致休祥矣。臣顗明不知人，伏听觽言，百姓所归，臧否共叹。愿泛问百僚，核其名行，有一不合，则臣为欺国。惟留圣神，不以人废言。</p>
              <p>　　注[一]家语子路问于孔子曰：&quot;有人于此，被褐而怀玉，何如？&quot;子曰：&quot;国无道，隐可也；国有道，则衮冕而执玉也。&quot;</p>
              <p>　　注[二]言明于变异消复之术也。</p>
              <p>　　注[三]声震宇内谓之大音，其动有时，故希声也。无所不容谓之大器，其功既博，故晚成也。</p>
              <p>　　注[四]论语孔子曰：&quot;苟有用我者，期月而已可也，三年乃成功。&quot;又曰：&quot;善人为邦百年，可以胜残去杀。&quot;</p>
              <p>　　注[五]元为天精，谓之精气。春秋演孔图曰&quot;正气为帝，闲气为臣，宫商为*(佐)**[姓]*，秀气为人&quot;也。</p>
              <p>　　注[六]论语曰：&quot;颜渊问仁。孔子曰：'克己复礼为仁。一日克己复礼，天下归仁焉。'&quot;注[七]子奇，齐人，年十八为阿邑宰，出仓廪以振贫乏，邑内大化。见说苑。</p>
              <p>　　谨复条便宜四事，附奏于左：</p>
              <p>　　一事：孔子作春秋，书&quot;正月&quot;者，敬岁之始也。[一]王者则天之象，因时之序，宜开发德号，爵贤命士，流宽大之泽，垂仁厚之德，[二]顺助元气，含养庶类。如此，则天文昭烂，星辰显列，五纬循轨，四时和睦。[三]不则太阳不光，天地溷浊，时气错逆，霾雾蔽日。[四]自立春以来，累经旬朔，未见仁德有所施布，但闻罪罚考掠之声。夫天之应人，疾于景响，而自从入岁，常有蒙气，月不舒光，日不宣曜。日者太阳，以象人君。政变于下，日应于天。清浊之占，随政抑扬。天之见异，事无虚作。岂独陛下倦于万机，帷幄之政有所阙欤？[五]何天戒之数见也！臣愿陛下发扬干刚，援引贤能，勤求机衡之寄，以获断金之利。[六]臣之所陈，辄以太阳为先者，明其不可久闇，急当改正。其异虽微，其事甚重。臣言虽约，其旨甚广。惟陛下乃眷臣章，深留明思。</p>
              <p>　　注[一]公羊传曰：&quot;元年春正月。元年者何？君之始年也。春者何？岁之始也。&quot;</p>
              <p>　　注[二]礼记，正月迎春于东郊，还，乃赏公卿诸侯大夫于朝。命相布德和令，行庆施惠，下及兆人，庆赏遂行，无有不当。</p>
              <p>　　注[三]五纬，五星。</p>
              <p>　　注[四]尔雅曰：&quot;风而雨土为霾。&quot;</p>
              <p>　　注[五]帷幄谓谟谋之臣也。</p>
              <p>　　注[六]易曰：&quot;二人同心，其利断金。&quot;</p>
              <p>　　二事：孔子曰：&quot;赖之始发大壮始，君弱臣强从解起。&quot;今月九日至十四日，大壮用事，消息之卦也。于此六日之中，赖当发声，发声则岁气和，王道兴也。[一]</p>
              <p>　　易曰：&quot;赖出地奋，豫，[二]先王以作乐崇德，殷荐之上帝。&quot;[三]赖者，所以开发萌牙，辟阴除害。万物须赖而解，资雨而润。[四]故经曰：&quot;赖以动之，雨以润之。&quot;[五]王者崇宽大，顺春令，则赖应节，不则发动于冬，当震反潜。</p>
              <p>　　故易传曰：&quot;当赖不赖，太阳弱也。&quot;今蒙气不除，日月变色，则其效也。天网恢恢，疏而不失，[六]随时进退，应政得失。大人者，与天地合其德，与日月合其明，[七]琁玑动作，与天相应。赖者号令，其德生养。号令殆废，当生而杀，则赖反作，其时无岁。[八]陛下若欲除灾昭祉，顺天致和，宜察臣下尤酷害者，亟加斥黜，以安黎元，则太皓悦和，赖声乃发。[九]</p>
              <p>　　注[一]周书时训曰&quot;春分之日玄鸟至，又五日赖乃发声。赖不发声，诸侯失人&quot;也。</p>
              <p>　　注[二]豫卦，坤下震上。坤为地，震为赖，赖在地上，故曰赖出地*[奋]*，豫。</p>
              <p>　　奋，动也。豫，喜也。</p>
              <p>　　注[三]殷，盛也。荐，进也。上帝，天帝也。赖动于地，万物喜豫，作乐之象。</p>
              <p>　　注[四]易解卦曰&quot;天地解而赖雨作，赖雨作而百果草木皆甲坼&quot;也。</p>
              <p>　　注[五]易说卦文。</p>
              <p>　　注[六]老子之文也。</p>
              <p>　　注[七]易干卦文言之词也。大人，天子也。</p>
              <p>　　注[八]赖以冬呜，则岁饥也。</p>
              <p>　　注[九]太皓，天也。</p>
              <p>　　三事：去年十月二十日癸亥，太白与岁星合于房、心。太白在北，岁星在南，相离数寸，光芒交接。房、心者，天帝明堂布政之宫。[一]孝经钩命决曰：&quot;岁星守心年谷丰。&quot;[二]尚书洪范记曰：&quot;月行中道，移节应期，德厚受福，重华留之。&quot;[三]重华者，谓岁星在心也。今太白从之，交合明堂，金木相贼，而反同合，[四]此以阴陵阳，臣下专权之异也。房、心东方，其国主宋。[五]石氏经曰：[六]&quot;岁星出左有年，出右无年。&quot;今金木俱东，岁星在南，是为出右，恐年谷不成，宋人饥也。陛下宜审详明堂布政之务，然后妖异可消，五纬顺序矣。[七]</p>
              <p>　　注[一]春秋元命包曰：&quot;房四星，心三星。&quot;</p>
              <p>　　注[二]岁星守心为重华，故年丰也。</p>
              <p>　　注[三]天官书曰&quot;岁星一曰摄提，一曰重华&quot;也。</p>
              <p>　　注[四]太白，金也。岁星，木也。金*(刻)**[克]*木，故相贼也。</p>
              <p>　　注[五]卯为房、心，宋之分也。</p>
              <p>　　注[六]石氏，魏人石中夫也，见蓺文志。</p>
              <p>　　注[七]五纬，五星也。</p>
              <p>　　四事：易传曰：&quot;阳无德则旱，阴僭阳亦旱。&quot;阳无德者，人君恩泽不施于人也。</p>
              <p>　　阴僭阳者，禄去公室，臣下专权也。自冬涉春，讫无嘉泽，数有西风，反逆时节。[一]朝廷劳心，广为祷祈，荐祭山川，暴龙移市。[二]臣闻皇天感物，不为伪动，灾变应人，要在责己。若令雨可请降，水可攘止，则岁无隔并，太平可待。然而灾害不息者，患不在此也。[三]立春以来，未见朝廷赏录有功，表显有德，存问孤寡，赈恤贫弱，而但见洛阳都官奔车东西，收系纤介，牢狱充盈。臣闻恭陵火处，比有光曜，[四]明此天灾，非人之咎。丁丑大风，掩蔽天地。风者号令，天之威怒，皆所以感悟人君忠厚之戒。又连月无雨，将害宿麦。</p>
              <p>　　若一谷不登，则饥者十三四矣。陛下诚宜广被恩泽，贷赡元元。昔尧遭九年之水，人有十载之蓄者，简税防灾，为其方也。[五]愿陛下早宣德泽，以应天功。</p>
              <p>　　若臣言不用，朝政不改者，立夏之后乃有澍雨，于今之际未可望也。若政变于朝而天不雨，则臣为诬上，愚不知量，分当鼎镬。</p>
              <p>　　注[一]春当东风也。</p>
              <p>　　注[二]董仲舒春秋繁露曰：&quot;春旱，以甲乙日为仓龙一，长八尺，居中央；为小龙七，各长四尺，于东方。皆东向，其闲相去八尺。小童八人，皆斋三日，服青衣而舞之。夏，以丙丁日为赤龙，服赤衣。季夏，以戊己日为黄龙，服黄衣。</p>
              <p>　　秋，以庚辛日为白龙，服白衣。冬，以壬癸日为黑龙，服黑衣。牲各依其方色，皆燔雄鸡，烧豭猪尾，于里北门及市中以祈焉。&quot;礼记，岁旱，鲁穆公问于县子，县子曰：&quot;为之徙市，不亦可乎？&quot;见□弓篇。</p>
              <p>　　注[三]不在祈祷。</p>
              <p>　　注[四]比，频也。时恭陵百丈庑灾，仍有光耀不绝。</p>
              <p>　　注[五]简，少也。方，法也。</p>
              <p>　　书奏，特诏拜郎中，辞病不就，即去归家。至四月京师地震，遂陷。[一]其夏大旱。秋，鲜卑入马邑城，破代郡兵。明年，西羌寇陇右。[二]皆略如顗言。</p>
              <p>　　后复公车征，不行。</p>
              <p>　　注[一]阳嘉二年四月己亥地震，六月丁丑洛阳地陷，是月旱也。</p>
              <p>　　注[二]阳嘉三年七月，种羌寇陇西。</p>
              <p>　　同县孙礼者，积恶凶暴，好游侠，与其同里人常慕顗名德，欲与亲善。顗不顾，以此结怨，遂为礼所杀。</p>
              <p>　　襄楷字公矩，平原隰阴人也。[一]好学博古，善天文阴阳之术。</p>
              <p>　　注[一]风俗通曰：&quot;襄姓，楚大夫襄老之后，&quot;隰阴，县，在隰水之南，故城在今齐州临邑县西也。</p>
              <p>　　桓帝时，宦官专朝，政刑暴滥，又比失皇子，灾异尤数。延熹九年，楷自家诣阙上疏曰：</p>
              <p>　　臣闻皇天不言，以文象设教。尧舜虽圣，必历象日月星辰，察五纬所在，故能享百年之寿，为万世之法。[一]臣窃见去岁五月，荧惑入太微，犯帝坐，出端门，不轨常道。[二]其闰月庚辰，太白入房，犯心小星，震动中耀。中耀，天王也；傍小星者，天王子也。夫太微天廷，五帝之坐，而金火罚星扬光其中，[三]</p>
              <p>　　于占，天子凶；又俱入房、心，法无继嗣。今年岁星久守太微，逆行西至掖门，还切执法。[四]岁为木精，好生恶杀，而淹留不去者，咎在仁德不修，诛罚太酷。前七年十二月，荧惑与岁星俱入轩辕，逆行四十余日，而邓皇后诛。其冬大寒，杀鸟兽，害鱼□，城傍竹柏之叶有伤枯者。[五]臣闻于师曰：&quot;柏伤竹枯，不出三年，天子当之。&quot;今洛阳城中人夜无故叫呼，云有火光，人声正諠，[六]</p>
              <p>　　于占亦与竹柏枯同。自春夏以来，连有霜雹及大雨赖，而臣作威作福，刑罚急刻之所感也。</p>
              <p>　　注[一]尧年一百一十七岁，舜年一百一十二岁。言百年，举全数。</p>
              <p>　　注[二]天官书曰：&quot;太微南四星，中为端门。&quot;轨犹依也。</p>
              <p>　　注[三]太白金也，荧惑火也。天文志曰：&quot;逆夏令，伤火气，罚见荧惑。逆秋令，伤金气，罚见太白。&quot;故金火并为罚星也。</p>
              <p>　　注[四]天官书曰：&quot;端门左右星为掖门。太微南四星为执法。&quot;切谓迫近也。</p>
              <p>　　注[五]续汉志曰：&quot;延熹九年，雒阳城傍竹柏叶有伤者。&quot;</p>
              <p>　　注[六]续汉志曰：&quot;桓帝延熹九年三月，京师有火光转行，人相惊噪。&quot;</p>
              <p>　　太原太守刘□、南阳太守成□，志除奸邪，其所诛翦，皆合人望，[一]而陛下受阉竖之谮，乃远加考逮。三公上书乞哀□等，不见采察，[二]而严被谴让。</p>
              <p>　　忧国之臣，将遂杜口矣。</p>
              <p>　　注[一]谢承书曰：&quot;刘□字文理，平原人。迁太原太守。郡有豪强，中官亲戚，为百姓所患。□深疾之，到官收其魁帅杀之，所臧匿主人悉坐伏诛。桓帝征诣廷尉，以□宗室，不忍致之于刑，使自杀。&quot;&quot;成□字幼平，弘农人。迁南阳太守。时桓帝美人外亲张子禁怙恃荣贵，不畏法网，□与功曹岑晊捕子禁付宛狱，笞杀之。桓帝征□诣廷尉，下狱死。&quot;□音质。□音晋。</p>
              <p>　　注[二]时太尉陈蕃、司徒刘矩、司空刘茂共上书讼□等，帝不纳。</p>
              <p>　　臣闻杀无罪，诛贤者，祸及三世。[一]自陛下即位以来，频行诛伐，梁、寇、孙、邓，并见族灭，[二]其从坐者，又非其数。李云上书，明主所不当讳，杜觽乞死，谅以感悟圣朝，[三]曾无赦宥，而并被残戮，天下之人，咸知其冤。</p>
              <p>　　汉兴以来，未有拒谏诛贤，用刑太深如今者也。</p>
              <p>　　注[一]黄石公三略曰：&quot;伤贤者殃及三世，蔽贤者身当其害，达贤者福流子孙，疾贤者名不全。&quot;</p>
              <p>　　注[二]梁冀、寇荣、孙寿、邓万世等也。</p>
              <p>　　注[三]时弘农五官掾杜觽伤云以忠谏获罪，遂上书云，愿与李云同日死也。</p>
              <p>　　永平旧典，诸当重论皆须冬狱，先请后刑，所以重人命也。顷数十岁以来，州郡翫习，又欲避请谳之烦，[一]辄托疾病，多死牢狱。长吏杀生自己，死者多非其罪，魂神冤结，无所归诉，淫厉疾疫，自此而起。[二]昔文王一妻，诞致十子，[三]今宫女数千，未闻庆育。宜修德省刑，以广螽斯之祚。[四]</p>
              <p>　　注[一]广雅曰：&quot;谳，疑也。&quot;谓罪有疑者谳于廷尉也。</p>
              <p>　　注[二]淫，过也。左传曰：&quot;阴淫寒疾，阳淫热疾。&quot;</p>
              <p>　　注[三]史记曰，太姒，文王正妃也。其长子伯邑考，次武王发，次管叔鲜，次周公旦，次蔡叔度，次曹叔振铎，次成叔武，次霍叔处，次康叔封，冉季载，同母兄弟十人也。</p>
              <p>　　注[四]诗国风序曰：&quot;螽斯，后妃子孙觽多也，言若螽斯不妒忌则子孙觽多也。&quot;</p>
              <p>　　注云：&quot;螽斯，蚣蝑也。凡有情欲者无不妒忌，唯蚣蝑不尔，各得受气而生子，故以喻焉。&quot;祚，福也。</p>
              <p>　　又七年六月十三日，河内野王山上有龙死，长可数十丈。[一]扶风有星陨为石，声闻三郡。夫龙形状不一，小大无常，故周易况之大人，帝王以为符瑞。[二]</p>
              <p>　　或闻河内龙死，讳以为蛇。夫龙能变化，蛇亦有神，皆不当死。昔秦之将衰，华山神操璧以授郑客，曰&quot;今年祖龙死&quot;，[三]始皇逃之，死于沙丘。[四]王莽天凤二年，讹言黄山宫有死龙之异，[五]后汉诛莽，光武复兴。虚言犹然，况于实邪？夫星辰丽天，犹万国之附王者也。下将畔上，故星亦畔天。石者安类，坠者失埶。春秋五石陨宋，其后襄公为楚所执。[六]秦之亡也，石陨东郡。[七]今陨扶风，与先帝园陵相近，[八]不有大丧，必有畔逆。</p>
              <p>　　注[一]延熹七年也。袁山松书曰&quot;长可百余尺&quot;。</p>
              <p>　　注[二]大人，天子也。干卦九五曰：&quot;飞龙在天，大人造也。&quot;九五处天子之位，故以飞龙喻焉。尚书中候曰：&quot;舜沉璧于清河，黄龙负图出水。&quot;</p>
              <p>　　注[三]祖龙谓秦始皇也。乐资春秋后传曰：&quot;使者郑客入函谷，至平舒，见素车白马，曰：'吾华山君，愿以一牍致滈池君。子之咸阳，过滈池见一大梓树，有文石取以扣树，当有应者，以书与之。'郑客如其言，见宫阙如王者居，谒者出受书，入有顷，云'今年祖龙死'。&quot;</p>
              <p>　　注[四]史记曰：&quot;始皇崩于沙丘平台。&quot;沙丘在今邢州平乡县东北。</p>
              <p>　　注[五]王莽传曰：&quot;时讹言黄龙墯地，死黄山宫中，百姓奔走往观者乃有万数。</p>
              <p>　　莽恶之，捕系诘语所从起，而竟不得。&quot;</p>
              <p>　　注[六]左传鲁僖公十六年&quot;陨石于宋五&quot;，陨星也。至二十年，诸侯会宋公于□，于是楚执宋公以伐宋。</p>
              <p>　　注[七]史记：&quot;始皇三十六年，有坠星下东郡，至地为石，人或刻其石曰'始皇死而地分'。始皇闻之，尽取石旁舍诛之，因燔其石。&quot;</p>
              <p>　　注[八]桓帝延熹七年陨石于鄠。鄠属扶风，与高帝诸陵相近也。</p>
              <p>　　案春秋以来及古帝王，未有河清及学门自坏者也。[一]臣以为河者，诸侯位也。</p>
              <p>　　[二]清者属阳，浊者属阴。河当浊而反清者，阴欲为阳，诸侯欲为帝也。太学，天子教化之宫，其门无故自坏者，言文德将丧，教化废也。京房易传曰：&quot;河水清，天下平。&quot;今天垂异，地吐妖，人厉疫，三者并时而有河清，犹春秋麟不当见而见，孔子书之以为异也。[三]</p>
              <p>　　注[一]延熹五年，太学西门自坏。八年，济阴﹑东郡﹑济北河水清也。</p>
              <p>　　注[二]孝经援神契曰：&quot;五岳视三公，四渎视诸侯也。&quot;</p>
              <p>　　注[三]公羊传曰：&quot;西狩获麟何以书？记异也。何以异？麟非中国兽也。&quot;</p>
              <p>　　臣前上琅邪宫崇受干吉神书，不合明听。[一]臣闻布谷鸣于孟夏，蟋蟀吟于始秋，物有微而志信，人有贱而言忠。[二]臣虽至贱，诚愿赐清闲，极尽所言。</p>
              <p>　　注[一]干姓，吉名也。神书，即今道家太平经也。其经以甲﹑乙﹑丙﹑丁﹑戊﹑己﹑庚﹑辛﹑壬﹑癸为部，每部一十七卷也。</p>
              <p>　　注[二]布谷，一名戴□，一名戴胜。蟋蟀，促织也。春秋考异邮曰：&quot;孟夏戴胜降，立秋促织鸣。&quot;言虽微物不失信也。□音女林反。</p>
              <p>　　书奏不省。</p>
              <p>　　十余日，复上书曰：</p>
              <p>　　臣伏见太白北入数日，复出东方，其占当有大兵，中国弱，四夷强。臣又推步，荧惑今当出而潜，必有阴谋。皆由狱多冤结，忠臣被戮。德星所以久守执法，亦为此也。[一]陛下宜承天意，理察冤狱，为刘□﹑成□亏除罪辟，追录李云﹑杜觽等子孙。</p>
              <p>　　注[一]德星，岁星也。</p>
              <p>　　夫天子事天不孝，则日食星□。比年日食于正朔，[一]三光不明，五纬错戾。</p>
              <p>　　前者宫崇所献神书，专以奉天地顺五行为本，亦有兴国广嗣之术。其文易晓，参同经典，而顺帝不行，故国胤不兴，[二]孝冲﹑孝质频世短祚。</p>
              <p>　　注[一]延熹八年正月辛巳朔，日食。九年正月辛卯朔，日食。</p>
              <p>　　注[二]太平经兴帝王篇曰：&quot;真人问神人曰：'吾欲使帝王立致太平，岂可闻邪？'神人言：'但顺天地之道，不失铢分，则立致太平。元气有三名，为太阳﹑太阴﹑中和。形体有三名，为天﹑地﹑人。天有三名，为日﹑月﹑星，北极为中也。</p>
              <p>　　地有三名，为山﹑川与平土。人有三名，为父﹑母﹑子。政有三名，为君﹑臣﹑人。此三者，常相得腹心，不失铢分，使其同一忧，合成一家，立致太平，延年不疑也。'又问曰：'今何故其生子少也？'天师曰：'善哉子之言也，但施不得其意耳。如令施其人欲生也，开其玉户，施种于中，比若春种于地也，十十相应和而生。其施不以其时。比若十月种物于地也，十十尽死，固无生者。</p>
              <p>　　真人欲重知其审，今无子之女，虽日百施其中，犹无所生也。不得其所生之处，比若此矣。是故古者圣贤不妄施于不生之地也，名为亡种，竭气而无所生成。</p>
              <p>　　今太平气到，或有不生子者，反断绝天地之统，使国少人。理国之道，多人则国富，少人则国贫。今天上皇之气已到，天皇气生物，乃当万倍其初天地。'&quot;臣又闻之，得主所好，自非正道，神为生虐。故周衰，诸侯以力征相尚，于是夏育﹑申休﹑宋万﹑彭生﹑任鄙之徒生于其时。[一]殷纣好色，妲己是出。[二]</p>
              <p>　　叶公好龙，真龙游廷。[三]今黄门常侍，天刑之人，陛下爱待，兼倍常宠，系嗣未兆，岂不为此？天官宦者星不在紫宫而在天市，明当给使主市里也。[四]</p>
              <p>　　今乃反处常伯之位，实非天意。[五]</p>
              <p>　　注[一]并多力之人也。夏育，卫人，力举千钧。宋万，宋人，杀愍公，遇大夫仇牧于门，批而杀之，齿着门阖。彭生，齐人，拉鲁桓公干而杀之。范雎曰：&quot;以任鄙之力焉而死。&quot;申休未详何世也。</p>
              <p>　　注[二]妲己，苏人之美女也，献于纣，纣纳以为妻，常与沉湎于酒。事见列女传。</p>
              <p>　　注[三]子张见鲁哀公也，七日，哀公不礼。子张曰：&quot;君之好士有似叶公子高之好龙也。叶公子高好画龙，天龙闻之，降之，窥头于牖。叶公子高见之，弃而反走，五色无主。是叶公子高好夫似龙而非好真龙也。&quot;事见新序。</p>
              <p>　　注[四]山阳公载记曰：&quot;市垣二十二星而帝座居其中，宦者四星，唯供市买之事也。&quot;</p>
              <p>　　注[五]常伯，侍中也。尚书曰：&quot;常伯常任。&quot;</p>
              <p>　　又闻宫中立黄老﹑浮屠之祠。[一]此道清虚，贵尚无为，好生恶杀，省欲去奢。</p>
              <p>　　今陛下嗜欲不去，杀罚过理，既乖其道，岂获其祚哉！或言老子入夷狄为浮屠。</p>
              <p>　　[二]浮屠不三宿桑下，不欲久生恩爱，精之至也。[三]天神遗以好女，浮屠曰：</p>
              <p>　　&quot;此但革囊盛血。&quot;遂不眄之。[四]其守一如此，乃能成道。今陛下淫女艳妇，极天下之丽，甘肥饮美，单天下之味，柰何欲如黄老乎？</p>
              <p>　　注[一]浮屠即佛汣，但声转耳，并谓佛也，解见楚王英传也。</p>
              <p>　　注[二]或闻言当时言也。老子西入夷狄，始为浮屠之化。</p>
              <p>　　注[三]言浮屠之人寄桑下者，不经三宿便即移去，示无爱恋之心也。</p>
              <p>　　注[四]四十二章经：&quot;天神献玉女于佛，佛曰：'此是革囊盛觽秽耳。'&quot;书上，即召*(诏)**[诣]*尚书问状。楷曰：&quot;臣闻古者本无宦臣，武帝末，春秋高，数游后宫，始置之耳。[一]后稍见任，至于顺帝，遂益繁炽。今陛下爵之，十倍于前，至今无继嗣者，岂独好之而使之然乎？&quot;尚书上其对，诏下有司处正，尚书承旨奏曰：&quot;其宦者之官，非近世所置。汉初张泽为大谒者，佐绛侯诛诸吕；[二]孝文使赵谈参乘，而子孙昌盛。[三]楷不正辞理，指陈要务，而析言破律，违背经蓺，假借星宿，伪托神灵，[四]造合私意，诬上罔事。请下司隶，正楷罪法，收送洛阳狱。&quot;帝以楷言虽激切，然皆天文恒象之数，故不诛，犹司寇论刑。[五]</p>
              <p>　　注[一]元帝时，任宦者石显为中书令，前将军萧望之等曰：&quot;尚书百官之本，宜以公正处之。武帝游宴后廷，故用宦者，非古制也。宜罢中书宦官，应古不近刑人之法。&quot;</p>
              <p>　　注[二]张泽，阉人也。绛侯周勃诛诸吕，乃迎立代王入宫，顾麾左右执戟皆罢兵。有数人不肯去，宦者令张泽喻告之，乃去。此其佐诛诸吕之功。见前书。</p>
              <p>　　注[三]文帝使宦者赵谈参乘，爰盎伏车前曰：&quot;陛下独柰何与刀锯余人载！&quot;于是上笑，推下赵谈，谈泣而下车。文帝生景帝，其后昌盛也。</p>
              <p>　　注[四]谓上干吉神书也。</p>
              <p>　　注[五]前书曰司寇，二岁刑。</p>
              <p>　　初，顺帝时，琅邪宫崇诣阙，上其师干吉于曲阳泉水上所得神书百七十卷，皆缥白素朱介青首朱目，号太平清领书。[一]其言以阴阳五行为家，而多巫觋杂语。[二]有司奏崇所上妖妄不经，乃收臧之。后张角颇有其书焉。</p>
              <p>　　注[一]今润州有曲阳山，有神溪水；定州有曲阳山，有神溪水；海州有曲阳城，北有羽潭水；寿州有曲阳城，又有北溪水。而干吉﹑宫崇并琅邪人，盖东海曲阳是也。缥，青白也。素，缣也。以朱为介道。首，慓也。目，题目也。太平经曰：&quot;吾书中，善者悉使青下而丹目，合乎吾之道，乃丹青之信也。青者，生仁而有心。赤者太阳，天之正色也。&quot;江表传：&quot;时有道士琅邪干吉，先寓居东方，来吴会，立精舍，烧香读道书，制作符水以疗病，吴会人多事之。孙策尝于郡城楼上请会宾客，吉乃盛服趋度门下。诸将宾客三分之二下楼拜之，掌客者禁诃不能止。策即令收之。诸事之者，悉使妇女入见策母，请之。母谓策曰：</p>
              <p>　　'干先生亦助军作福，医护将士，不可杀之。'策曰：'昔南阳张津为交州刺史，舍前圣典训，废汉家法律，常着绛袙头，鼓琴焚香，读邪俗道书，云以助化，卒为蛮夷所杀。此甚无益，诸君但未悟耳。今此子已在鬼录，勿复费纸笔也。'即催斩之，县首于市。&quot;</p>
              <p>　　注[二]太平经曰：&quot;天失阴阳则乱其道，地失阴阳则乱其财，人失阴阳则绝其后，君臣失阴阳则其道不理，五行四时失阴阳则为灾。今天垂象为人法，故当承顺之也。&quot;又曰：&quot;天上有常神圣要语，时下授人以言，用使神吏应气而往来也。人觽得之谓神□也。□百中百，十中十，其□有可使神为除灾疾，用之所向无不愈也。&quot;</p>
              <p>　　及灵帝即位，以楷书为然。太傅陈蕃举方正，不就。乡里宗之，每太守至，辄致礼请。中平中，与荀爽﹑郑玄俱以博士征，不至，卒于家。</p>
              <p>　　论曰：古人有云：&quot;善言天者，必有验于人。&quot;[一]而张衡亦云：&quot;天文历数，阴阳占候，今所宜急也。&quot;郎顗﹑襄楷能仰瞻俯察，参诸人事，祸福吉凶既应，引之教义亦明。此盖道术所以有补于时，后人所当取鉴者也。然而其敝好巫，故君子不以专心焉。[二]</p>
              <p>　　注[一]前书武帝策茂才之词也。</p>
              <p>　　注[二]好巫谓好鬼神之事也。范□谷梁序曰&quot;左氏艳而富，其敝也巫&quot;也。</p>
              <p>　　赞曰：仲桓术深，蒲车屡寻。[一]苏竟飞书，清我旧阴。[二]襄﹑郎灾戒，寔由政淫。</p>
              <p>　　注[一]频征不至。</p>
              <p>　　注[二]阴，县，属南阳。与光武同郡，故云我旧也。</p>
              <p>　　校勘记</p>
              <p>　　一０五四页一五行炎火并作烧君室按：汲本&quot;炎&quot;作&quot;灾&quot;。殿本&quot;君&quot;作&quot;居&quot;。</p>
              <p>　　一０五五页一行闵子骞曰按：&quot;闵子&quot;下原脱&quot;骞&quot;字，径据汲本﹑殿本补。</p>
              <p>　　一０五六页二行阴*(得)**[覆]*阳*[也]*刊误谓&quot;得&quot;当作&quot;覆&quot;，&quot;阳&quot;下合有&quot;也&quot;字。今据以改补。</p>
              <p>　　一０五六页七行三公卦*[也]*据殿本补。</p>
              <p>　　一０五七页三行并为三公之*(日)**[卦]*也张森楷校勘记谓钱大昕考异引&quot;日&quot;作&quot;卦&quot;，是，此误。今据改。</p>
              <p>　　一０五七页一０行四*(斗)**[升]*为豆据刊误改。</p>
              <p>　　一０五七页一０行*(四)**[十]*釜为钟也据刊误改。</p>
              <p>　　一０五八页四行夙夜梦寤汲本﹑殿本&quot;寤&quot;作&quot;寐&quot;。按：梦寤犹言寤寐，作&quot;寤&quot;义长。</p>
              <p>　　一０五八页一０行而皆务精土木按：&quot;皆&quot;下原衍&quot;当&quot;字，径据汲本﹑殿本删，一０五九页二行百姓何*(谤)**[罪]*据殿本改。</p>
              <p>　　一０五九页一０行天立应以恶按：&quot;天&quot;字原脱，径据汲本﹑殿本补。</p>
              <p>　　一０五九页一一行从今旦至明日旦也按：汲本&quot;明日旦&quot;作&quot;明日&quot;，殿本作&quot;明旦&quot;。</p>
              <p>　　一０六一页五行编发重译来朝者六国按：&quot;译&quot;原斗&quot;驿&quot;，径据汲本﹑殿本改。</p>
              <p>　　一０六二页一０行柳东方宿也按：&quot;东&quot;原斗&quot;南&quot;，径据汲本﹑殿本改。</p>
              <p>　　一０六三页一行去年闰*(十)*月十七日己丑集解引钱大昕说，谓&quot;闰十月&quot;之&quot;十&quot;字盖衍文，或当云&quot;闰十二月&quot;。盖郎顗上便宜七事在阳嘉二年，顺帝纪阳嘉元年闰月戊子，客星出天苑，即其事也。纪书闰月于十二月之后，则是闰十二月也。是岁闰十二月癸酉朔，十七日恰得己丑。今据钱说删&quot;十&quot;字。</p>
              <p>　　一０六三页二行伐又为大辰汲本﹑殿本&quot;伐&quot;作&quot;罚&quot;。按：此皆公羊传文，公羊传作&quot;伐&quot;。</p>
              <p>　　一０六三页一三行广雅曰罚谓之大辰也汲本﹑殿本&quot;广雅&quot;作&quot;尔雅&quot;。今按：</p>
              <p>　　尔雅无此文。广雅释天&quot;参伐谓之大辰&quot;，作&quot;广雅&quot;是。</p>
              <p>　　一０六五页四行山陵崩绝按：校补引柳从辰说，谓今韩诗外传&quot;绝&quot;作&quot;竭&quot;。</p>
              <p>　　一０六六页九行左右趾也按：&quot;趾&quot;原斗&quot;指&quot;，径据汲本﹑殿本改，下同。</p>
              <p>　　一０六七页一行遵其行令按：御览二０引作&quot;遵行月令&quot;。</p>
              <p>　　一０六七页六行私曲之意羌不得通汲本﹑殿本&quot;羌&quot;作&quot;差&quot;。按：羌，语辞也，作&quot;差&quot;疑非。</p>
              <p>　　一０六七页七行*(计)**[斗]*历改宪据刊误改。按：刊误谓&quot;计&quot;当作&quot;斗&quot;，注文可见。盖斗字似草书计字，后人因误之。</p>
              <p>　　一０七０页六行情同皦日按：&quot;皦&quot;原作&quot;曒&quot;，从日，非，径据汲本﹑殿本改。</p>
              <p>　　一０七０页一六行宫商为*(佐)**[姓]*集解引惠栋说，谓御览引演孔图云&quot;宫商为姓&quot;，谓吹律定姓也，注缘传&quot;佐臣&quot;而误从&quot;佐&quot;也。今据改。按：御览引见卷三百六十人事部。</p>
              <p>　　一０七二页一四行故曰赖出地*[奋]*豫按：明脱一&quot;奋&quot;字，今补。</p>
              <p>　　一０七三页五行太皓天也按：原脱&quot;也&quot;字，径据汲本﹑殿本补。</p>
              <p>　　一０七三页一六行金*(刻)**[克]*木据汲本改。</p>
              <p>　　一０七四页二行魏人石中夫也按：刊误谓案前书&quot;中夫&quot;当作&quot;申夫&quot;。</p>
              <p>　　一０七四页一一行将害宿麦按：各本&quot;宿&quot;作&quot;粟&quot;，误。</p>
              <p>　　一０七五页一行为小龙七按：汲本﹑殿本&quot;七&quot;作&quot;五&quot;。</p>
              <p>　　一０七五页二行以戊己日为黄龙按：&quot;戊&quot;原斗&quot;戌&quot;，径改正。</p>
              <p>　　一０七五页四行见檀弓篇按：校补谓注上文明言礼记，则下文不必更言檀弓，疑后人妄增。</p>
              <p>　　一０七五页一四行平原隰阴人也按：集解引钱大昕说，谓&quot;隰&quot;当作&quot;□&quot;。郡国志平原郡有湿阴县，湿他合反，即漯水也。班志作&quot;漯阴&quot;。案说文济漯字本作&quot;湿&quot;，隶省作&quot;湿&quot;，燥湿字本作&quot;湿&quot;，后世借湿为燥湿字，而以漯为水名，不知漯为□之斗也。其正作&quot;湿&quot;者，多与&quot;隰&quot;相乱。左氏哀十年传注&quot;济南有隰阴县&quot;，陆德明误音习。</p>
              <p>　　一０七七页三行延熹九年雒阳城傍竹柏叶有伤者汲本﹑殿本&quot;九年&quot;作&quot;元年&quot;，惠栋云当作&quot;七年&quot;。今按：续志云&quot;延熹九年，雒阳城旁竹柏叶有伤者&quot;，桓纪亦书于九年冬十二月，是&quot;元年&quot;乃&quot;九年&quot;之斗。然楷疏称七年冬，故惠氏以为当作&quot;七年&quot;也。</p>
              <p>　　一０七九页一五行尽取石旁舍诛之按：刊误谓史记作&quot;石傍居人&quot;，&quot;舍&quot;字误。</p>
              <p>　　一０八０页九行何以异按：刊误谓当云&quot;何异尔&quot;。</p>
              <p>　　一０八０页一０行受干吉神书按：汲本﹑殿本&quot;干吉&quot;之&quot;干&quot;皆作&quot;于&quot;。注同。</p>
              <p>　　一０八一页一０行天有三名按：&quot;三&quot;原斗&quot;二&quot;，径改正。</p>
              <p>　　一０八三页三行或闻言当时言也殿本无&quot;闻&quot;字。今按：疑当作&quot;或言，闻当时言也&quot;，各本言闻颠倒，殿本又依正文删&quot;闻&quot;字耳。</p>
              <p>　　一０八三页六行即召*(诏)**[诣]*尚书问状刊误谓案文&quot;诏&quot;当作&quot;诣&quot;，今据改。</p>
              <p>　　一０八四页一０行青者生仁而有心按：殿本&quot;生&quot;作&quot;主&quot;。</p>
              <p>　　一０八四页一六行五行四时失阴阳则为灾按：&quot;五行&quot;二字疑衍，汲本无。</p>
            </td>
          </tr>
        </table>
        <p>&nbsp;</p><table width="460" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='33.htm'>上一页 </a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='35.htm'>下一页 </a></div>
                  </td>
                </tr>
              </table>
              <p align=center>作者：[南朝宋]范晔 
              <hr width=90%>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
        
      </td>
      <td valign="top" width="19"><img src="rightbg.gif" width="19" height="400"><img src="right.gif" width="19" height="146"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="66" height="21"><img src="bottom1.gif" width="66" height="21"></td>
      <td background="bottombg.gif" width="500"></td>
      <td width="210"></td>
    </tr>
  </table>
</div>
</body>
</html>
