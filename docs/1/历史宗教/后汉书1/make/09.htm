<html>
<head>
<title>后汉书卷八　孝灵帝纪　第八</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0">
    <tr>
      <td width="239" height="24"><img src="up1.gif" width="239" height="24"></td>
      <td width="537" background="up1bg.gif"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="167" height="49"><img src="up2left.gif" width="167" height="49"></td>
      <td valign="bottom"><img src="bg.gif" width="50" height="20"><a href="content.htm"><img src="top.gif" width="46" height="15" border="0"></a><img src="bg.gif" width="40" height="7"><a href="08.htm"><img src="last.gif" width="46" height="15" border="0"></a><img src="bg.gif" width="40" height="30"><a href="10.htm"><img src="next.gif" width="46" height="15" border="0"></a></td>
      <td width="19" background="rightbg.gif">&nbsp;</td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td valign="top" width="66" background="leftbg.gif"><img src="up3.gif" width="66" height="580"></td>
      <td valign="top" align="center"> 
        <table width="520" cellspacing="0" cellpadding="0" align="center" border="0">
          <tr> 
            <td> 
              <p align="center">&nbsp;</p>
              <p align="center" class="h">后汉书卷八　孝灵帝纪　第八</p>
            </td>
          </tr>
        </table>
        <br>
        <table width="520" border="0" cellspacing="0" cellpadding="0" align="center">
          <tr> 
            <td> 　　孝灵皇帝讳宏，[一]肃宗玄孙也。曾祖河闲孝王开，祖淑，父苌。世封解渎亭侯，[二]帝袭侯爵。母董夫人。桓帝崩，无子，皇太后与父城门校尉窦武定策禁中，使守光禄大夫刘儵持节，将左右羽林至河闲奉迎。[三]
              <p>　　注[一]谥法曰：&quot;乱而不损曰灵。&quot;*(伏侯古今注曰)*宏之字曰大。</p>
              <p>　　注[二]淑以河闲王子封为解渎亭侯，苌袭父封，故言世封也。解渎亭在今定州义丰县东北也。</p>
              <p>　　注[三]续汉志曰：&quot;桓帝之初，京都童谣曰：'城上乌，尾毕逋，父为吏，子为徒。一徒死，百乘车。车班班，入河闲。河闲奼女工数钱，以钱为室金为堂，石上慊慊舂黄粱。*(粱)**[粱]*下有悬鼓，我欲击之丞卿怒。''城上乌'者，处高独食，不与下共，谓人主多聚敛也。'父为吏，子为徒'者，言蛮夷叛逆，父既为军吏，子弟又为卒徒往击之也。'一徒死，百乘车'者，言前一人讨胡既死矣，后又遣百乘车往也。'车班班'者，言乘舆班班入河闲迎灵帝也。'奼女数钱'，言帝既立，其母永乐太后好聚金以为堂室也。'石上慊慊'者，言太后虽积金钱，犹慊慊常若不足，使人舂黄粱而食之也。'我欲击之'者，言太后教帝使卖官受钱，天下忠笃之士怨望，欲击鼓求见*[丞]*卿，*(悬)**[主]*鼓者复怒而止我也。&quot;</p>
              <p>　　建宁元年春正月壬午，城门校尉窦武为大将军。己亥，帝到夏门亭，[一]使窦武持节，以王青盖车迎入殿中。庚子，即皇帝位，年十二。改元建宁。以前太尉陈蕃为太傅，与窦武及司徒胡广参录尚书事。</p>
              <p>　　注[一]东观记曰：&quot;到夏门外万寿亭，髃臣谒见。&quot;</p>
              <p>　　使护羌校尉段颎讨先零羌。</p>
              <p>　　二月辛酉，葬孝桓皇帝于宣陵，[一]庙曰威宗。</p>
              <p>　　注[一]在洛阳东南三十里，高十二丈，周三百步。</p>
              <p>　　庚午，谒高庙。辛未，谒世祖庙。大赦天下。赐民爵及帛各有差。</p>
              <p>　　段颎大破先零羌于逢义山。[一]</p>
              <p>　　注[一]山在今原州*(高)*平*[高]*县。&quot;逢&quot;一作&quot;途&quot;。</p>
              <p>　　闰月甲午，追尊皇祖为孝元皇，夫人夏氏为孝元皇后，考为孝仁皇，夫人董氏为慎园贵人。[一]</p>
              <p>　　注[一]慎园在今瀛州乐寿县东南，俗呼为二皇陵。</p>
              <p>　　夏四月戊辰，太尉周景薨。司空宣酆免，长乐卫尉王畅为司空。</p>
              <p>　　五月丁未朔，日有食之。诏公卿以下各上封事，及郡国守相举有道之士各一人；</p>
              <p>　　又故刺史﹑二千石清高有遗惠，为觽所归者，皆诣公车。</p>
              <p>　　太中大夫刘矩为太尉。</p>
              <p>　　六月，京师雨水。</p>
              <p>　　秋七月，破羌将军段颎复破先零羌于泾阳。[一]</p>
              <p>　　注[一]泾阳，县名，属安定，故城在今原州平凉县南也。</p>
              <p>　　八月，司空王畅免，宗正刘宠为司空。</p>
              <p>　　九月*(丁)**[辛]*亥，中常侍曹节矫诏诛太傅陈蕃﹑大将军窦武及尚书令尹勋﹑侍中刘瑜﹑屯骑校尉冯述，皆夷其族。皇太后迁于南宫。[一]司徒胡广为太傅，录尚书事。司空刘宠为司徒，大鸿胪许栩为司空。</p>
              <p>　　注[一]太后与窦武密谋欲诛曹节，今武等既诛，故太后被迁。</p>
              <p>　　冬十月甲辰晦，日有食之。令天下系囚罪未决入缣赎，各有差。</p>
              <p>　　十一月，太尉刘矩免，太仆沛国闻人袭为太尉。[一]</p>
              <p>　　注[一]姓闻人，名袭，字定卿。风俗通曰：&quot;少正卯，鲁之闻人，其后氏焉。&quot;</p>
              <p>　　十二月，鲜卑及濊貊寇幽并二州。</p>
              <p>　　二年春正月丁丑，大赦天下。</p>
              <p>　　三月乙巳，尊慎园董贵人为孝仁皇后。[一]</p>
              <p>　　注[一]续汉志曰：&quot;置永乐宫，仪如桓帝尊匽贵人之礼。&quot;</p>
              <p>　　夏四月癸巳，大风，雨雹。诏公卿以下各上封事。</p>
              <p>　　五月，太尉闻人袭罢，司空许栩免。六月，司徒刘宠为太尉，太常许训为司徒，[一]太仆长沙刘嚣为司空。[二]</p>
              <p>　　注[一]训字季师，平舆人。</p>
              <p>　　注[二]嚣字重宁。</p>
              <p>　　秋七月，破羌将军段颎大破先零羌于射虎塞外谷，东羌悉平。</p>
              <p>　　九月，江夏蛮叛，州郡讨平之。</p>
              <p>　　丹阳山越贼围太守陈夤，夤击破之。</p>
              <p>　　冬十月丁亥，中常侍侯览讽有司奏前司空虞放、太仆杜密、长乐少府李膺、司隶校尉朱*(瑀)**[□]*、颍川太守巴肃、沛相荀*(翌)**[昱]*、河内太守魏朗、山阳太守翟超皆为钩党，下狱，[一]死者百余人，妻子徙边，诸附从者锢及五属。[二]制诏州郡大举钩党，于是天下豪桀及儒学行义者，一切结为党人。[三]</p>
              <p>　　注[一]钩谓相牵引也。事具刘淑、李膺传。</p>
              <p>　　注[二]五属谓五服内亲也。</p>
              <p>　　注[三]续汉志曰：&quot;建宁中，京都长者皆以苇方笥为装具，时有识者窃言，苇笥郡国谳箧也。后党人禁锢，会赦，有疑者皆谳廷尉，人名悉入方笥中。&quot;</p>
              <p>　　*(庚子)**[戊戌]*晦，日有食之。</p>
              <p>　　十一月，太尉刘宠免，太仆郭禧为太尉。[一]</p>
              <p>　　注[一]字公房，扶沟人也。禧音僖。</p>
              <p>　　鲜卑寇并州。</p>
              <p>　　是岁，长乐太仆曹节为车骑将军，百余日罢。</p>
              <p>　　三年春正月，河内人妇食夫，河南人夫食妇。</p>
              <p>　　三月丙寅晦，日有食之。</p>
              <p>　　夏四月，太尉郭禧罢，太中大夫闻人袭为太尉。秋七月，司空刘嚣罢。八月，大鸿胪桥玄为司空。</p>
              <p>　　九月，执金吾董宠下狱死。</p>
              <p>　　冬，济南贼起，攻东平陵。[一]</p>
              <p>　　注[一]东平陵，县名，属济南国，故城在今*(济)**[齐]*州东。</p>
              <p>　　郁林乌浒民相率内属。[一]</p>
              <p>　　注[一]乌浒，南方夷号也。广州记曰：&quot;其俗食人，以鼻饮水，口中进噉如故。&quot;</p>
              <p>　　四年春正月甲子，帝加元服，大赦天下。赐公卿以下各有差，唯党人不赦。</p>
              <p>　　二月癸卯，地震，海水溢，河水清。</p>
              <p>　　三月辛酉朔，日有食之。</p>
              <p>　　太尉闻人袭免，太仆李咸为太尉。[一]</p>
              <p>　　注[一]字符卓，汝南西平人。</p>
              <p>　　诏公卿至六百石各上封事。</p>
              <p>　　大疫，使中谒者巡行致医药。</p>
              <p>　　司徒许训免，司空桥玄为司徒。夏四月，太常来艳为司空。[一]</p>
              <p>　　注[一]艳字季德，南阳新野人。</p>
              <p>　　五月，河东地裂，雨雹，山水暴出。</p>
              <p>　　秋七月，司空来艳免。</p>
              <p>　　癸丑，立贵人宋氏为皇后。[一]</p>
              <p>　　注[一]执金吾宋酆女，前年入掖庭为贵人。</p>
              <p>　　司徒桥玄免。太常宗俱为司空，[一]前司空许栩为司徒。</p>
              <p>　　注[一]俱字伯俪，南阳安觽人。</p>
              <p>　　冬，鲜卑寇并州。</p>
              <p>　　熹平元年春三月壬戌，太傅胡广薨。</p>
              <p>　　夏五月己巳，大赦天下，改元熹平。</p>
              <p>　　长乐太仆侯览有罪，自杀。</p>
              <p>　　六月，京师雨水。</p>
              <p>　　癸巳，皇太后窦氏崩。秋七月甲寅，葬桓思皇后。</p>
              <p>　　宦官讽司隶校尉段颎捕系太学诸生千余人。[一]冬十月，渤海王悝被诬谋反，丁亥，悝及妻子皆自杀。</p>
              <p>　　注[一]时有人书朱雀阙云&quot;天下大乱，公卿皆尸禄&quot;故捕之。事见宦者传。</p>
              <p>　　十一月，会稽人许生自称&quot;越王&quot;，寇郡县，[一]遣杨州刺史臧旻、丹阳太守陈夤讨破之。</p>
              <p>　　注[一]东观记曰：&quot;会稽许昭聚觽自称大将军，立父生为越王，攻破郡县。&quot;</p>
              <p>　　十二月，司徒许栩罢，大鸿胪袁隗为司徒。</p>
              <p>　　鲜卑寇并州。</p>
              <p>　　是岁，甘陵王恢薨。</p>
              <p>　　二年春正月，大疫，使使者巡行致医药。</p>
              <p>　　丁丑，司空宗俱薨。</p>
              <p>　　二月壬午，大赦天下。</p>
              <p>　　以光禄勋杨赐为司空。</p>
              <p>　　三月，太尉李咸免。夏五月，以司隶校尉段颎为太尉。</p>
              <p>　　沛相师迁坐诬罔国王，下狱死。[一]</p>
              <p>　　注[一]国王，陈愍王宠也。臣贤案：陈敬王传云&quot;国相师迁&quot;。又东观记曰&quot;陈行相师迁奏，沛相魏愔，前为陈相，与陈王宠交通&quot;。明魏愔为沛相，此言师迁为沛相，盖误也。</p>
              <p>　　六月，北海地震。东莱，北海海水溢。[一]</p>
              <p>　　注[一]续汉志曰：&quot;时出大鱼二枚，各长八九丈，高二丈余。&quot;</p>
              <p>　　秋七月，司空杨赐免，太常颍川唐珍为司空。</p>
              <p>　　冬十二月，日南徼外国重译贡献。</p>
              <p>　　太尉段颎罢。</p>
              <p>　　鲜卑寇幽并二州。</p>
              <p>　　癸酉晦，日有食之。</p>
              <p>　　三年春正月，夫余国遣使贡献。</p>
              <p>　　二月己巳，大赦天下。</p>
              <p>　　太常陈耽为太尉。[一]</p>
              <p>　　注[一]耽字汉公，东海人也。</p>
              <p>　　三月，中山王畅薨，无子，国除。</p>
              <p>　　夏六月，封河闲王利子康为济南王，奉孝仁皇祀。</p>
              <p>　　秋，洛水溢。</p>
              <p>　　冬十月癸丑，令天下系囚罪未决，入缣赎。</p>
              <p>　　十一月，杨州刺史臧旻率丹阳太守陈寅，大破许生于会稽，斩之。</p>
              <p>　　任城王博薨。</p>
              <p>　　十二月，鲜卑寇北地，北地太守夏育追击破之。鲜卑又寇并州。</p>
              <p>　　司空唐珍罢，永乐少府许训为司空。</p>
              <p>　　四年春三月，诏诸儒正五经文字，刻石立于太学门外。</p>
              <p>　　封河闲王建*(孙)**[子]*佗为任城王。[一]</p>
              <p>　　注[一]建，桓帝弟也。</p>
              <p>　　夏四月，郡国七大水。</p>
              <p>　　五月丁卯，大赦天下。</p>
              <p>　　延陵园醔[一]，遣使者持节告祠延陵。</p>
              <p>　　注[一]成帝陵也，在今咸阳县西。</p>
              <p>　　鲜卑寇幽州。</p>
              <p>　　六月，弘农、三辅螟。</p>
              <p>　　遣守宫令之盐监，穿渠为民兴利。[一]</p>
              <p>　　注[一]前书地理志及续汉郡国志并无*[盐]*监，今蒲州安邑西南有盐池*[监也]*。</p>
              <p>　　令郡国遇灾者，减田租之半；其伤害十四以上，勿收责。</p>
              <p>　　冬十月丁巳，令天下系囚罪未决，入缣赎。</p>
              <p>　　拜冲帝母虞美人为宪园贵人，[一]质帝母陈夫人为渤海孝王妃。[二]</p>
              <p>　　注[一]顺帝虞美人也。宪园在洛阳东北。</p>
              <p>　　注[二]渤海孝王鸿之夫人也。</p>
              <p>　　改平准为中准，[一]使宦者为令，列于内署。自是诸署悉以阉人为丞、令。</p>
              <p>　　注[一]汉官仪曰：&quot;平准令一人，秩六百石也。&quot;</p>
              <p>　　五年夏四月癸亥，大赦天下。</p>
              <p>　　益州郡夷叛，太守李颙讨平之。</p>
              <p>　　复崇高山名为嵩高山。[一]</p>
              <p>　　注[一]前书武帝祠中岳，改嵩高为崇高。东观记曰：&quot;使中郎将堂溪典请雨，因上言改之，名为嵩高山。&quot;</p>
              <p>　　大雩。使侍御史行诏狱亭部，理冤枉，原轻系，休囚徒。</p>
              <p>　　五月，太尉陈耽罢，司空许训为太尉。</p>
              <p>　　闰月，永昌太守曹鸾坐讼党人，□市。[一]诏党人门生故吏父兄子弟在位者，皆免官禁锢。</p>
              <p>　　注[一]讼谓申理之也。其言切直，帝怒，槛车送槐里狱掠杀之也。</p>
              <p>　　六月壬戌，太常南阳刘逸[一]为司空。</p>
              <p>　　注[一]逸字大过，安觽人。</p>
              <p>　　秋七月，太尉许训罢，光禄勋刘宽为太尉。</p>
              <p>　　冬十月壬午，御殿后槐树自拔倒竖。</p>
              <p>　　司徒袁隗罢。十一月丙戌，光禄大夫杨赐为司徒。</p>
              <p>　　十二月，甘陵王定薨。</p>
              <p>　　试太学生年六十以上百余人，除郎中、太子舍人至王家郎、郡国文学吏。[一]</p>
              <p>　　注[一]汉官仪曰：&quot;太子舍人、王家郎中并秩二百石，无员。&quot;</p>
              <p>　　是岁，鲜卑寇幽州。沛国言黄龙见谯。</p>
              <p>　　六年春正月辛丑，大赦天下。</p>
              <p>　　二月，南宫平城门及武库东垣屋自坏。[一]</p>
              <p>　　注[一]平城门，洛阳城南门也。蔡邕曰：&quot;平城门，正阳之门，与宫连，郊祀法驾所从出，门之最尊者。&quot;武库，禁兵所藏。东垣，库之外障。易传曰：&quot;小人在位，厥妖城门自坏。&quot;</p>
              <p>　　夏四月，大旱，七州蝗。</p>
              <p>　　鲜卑寇三边。[一]</p>
              <p>　　注[一]谓东、西与北边。</p>
              <p>　　市贾民为宣陵孝子者数十人，皆除太子舍人。</p>
              <p>　　秋七月，司空刘逸免，韂尉陈球为司空。</p>
              <p>　　八月，遣破鲜卑中郎将田晏出云中，使匈奴中郎将臧旻与南单于出鴈门，护乌桓校尉夏育出高柳，并伐鲜卑，晏等大败。</p>
              <p>　　冬十月癸丑朔，日有食之。</p>
              <p>　　太尉刘宽免。</p>
              <p>　　帝临辟雍。</p>
              <p>　　辛丑，京师地震。</p>
              <p>　　辛亥，令天下系囚罪未决，入缣赎。</p>
              <p>　　十一月，司空陈球免。十二月甲寅，太常河南孟□为太尉。[一]庚辰，司徒杨赐免。太常陈耽为司空。</p>
              <p>　　注[一]□字叔达，音乙六反。</p>
              <p>　　鲜卑寇辽西。</p>
              <p>　　永安太仆王旻下狱死。[一]</p>
              <p>　　注[一]永安宫之太仆也。</p>
              <p>　　光和元年春正月，合浦、交址乌浒蛮叛，招引九真、日南民攻没郡县。</p>
              <p>　　太尉孟□罢。</p>
              <p>　　二月辛亥朔，日有食之。</p>
              <p>　　癸丑，光禄勋陈国袁滂为司徒。[一]</p>
              <p>　　注[一]滂字公喜。</p>
              <p>　　己未，地震。</p>
              <p>　　始置鸿都门学生。[一]</p>
              <p>　　注[一]鸿都，门名也，于内置学。时其中诸生，皆□州、郡、三公举召能为尺牍辞赋及工书鸟篆者相课试，至千人焉。</p>
              <p>　　三月辛丑，大赦天下，改元光和。</p>
              <p>　　太常常山张颢为太尉。[一]</p>
              <p>　　注[一]颢字智明。搜神记曰：&quot;颢为梁相，新雨后，有鹊飞翔近地，令人擿之，墯地化为圆石，颢命椎破，得一金印，文曰'忠孝侯印'。&quot;</p>
              <p>　　夏四月丙辰，地震。</p>
              <p>　　侍中寺雌鸡化为雄。</p>
              <p>　　司空陈耽免，太常来艳为司空。</p>
              <p>　　五月壬午，有白衣人入德阳殿门，亡去不获。[一]六月丁丑，有黑气墯所御温德殿庭中。[二]秋七月壬子，青虹见御坐玉堂后殿庭中。[三]八月，有星孛于天巿。</p>
              <p>　　注[一]东观记曰：&quot;白衣人言'梁伯夏教我上殿'，与中黄门桓贤语，因忽不见。&quot;</p>
              <p>　　注[二]东观记曰：&quot;墯所御温明殿庭中，如车盖隆起，奋迅，五色，有头，体长十余丈，形蝄似龙。&quot;</p>
              <p>　　注[三]洛阳宫殿名，南宫有玉堂前、后殿。据杨赐传，云墯嘉德殿前。</p>
              <p>　　九月，太尉张颢罢，太常陈球为太尉。司空来艳薨。冬十月，屯骑校尉袁逢为司空。</p>
              <p>　　皇后宋氏废，后父执金吾酆下狱死。</p>
              <p>　　丙子晦，日有食之。</p>
              <p>　　十一月，太尉陈球免。十二月丁巳，光禄大夫桥玄为太尉。</p>
              <p>　　是岁，鲜卑寇酒泉。京师马生人。[一]初开西邸卖官，自关内侯、虎贲、羽林，入钱各有差。[二]私令左右卖公卿，公千万，卿五百万。</p>
              <p>　　注[一]京房易传曰：&quot;诸侯相伐，厥妖马生人。&quot;</p>
              <p>　　注[二]山阳公载记曰：&quot;时卖官，二千石二千万，四百石四百万，其以德次应选者半之，或三分之一，于西园立库以贮之。&quot;</p>
              <p>　　二年春，大疫，使常侍、中谒者巡行致医药。</p>
              <p>　　三月，司徒袁滂免，大鸿胪刘合为司徒。[一]乙丑，太尉桥玄罢，太中大夫段颎为太尉。</p>
              <p>　　注[一]合字季承。</p>
              <p>　　京兆地震。</p>
              <p>　　司空袁逢罢，太常张济为司空。[一]</p>
              <p>　　注[一]济字符江，细阳人。</p>
              <p>　　夏四月甲戌朔，日有食之。</p>
              <p>　　辛巳，中常侍王甫及太尉段颎并下狱死。</p>
              <p>　　丁酉，大赦天下，诸党人禁锢小功以下皆除之。[一]</p>
              <p>　　注[一]时上禄长和海上言：&quot;党人锢及五族，有乖典训。&quot;帝从之。</p>
              <p>　　东平王端薨。</p>
              <p>　　五月，韂尉刘宽为太尉。</p>
              <p>　　秋七月，使匈奴中郎将张修有罪，下狱死。[一]</p>
              <p>　　注[一]时张修□斩单于呼微，更立羌渠为单于，故坐死。</p>
              <p>　　冬十月甲申，司徒刘合、永乐少府陈球、韂尉阳球、步兵校尉刘纳谋诛宦者，事泄，皆下狱死。</p>
              <p>　　巴郡板楯蛮叛，遣御史中丞萧瑗督益州刺史讨之，不克。</p>
              <p>　　十二月，光禄勋杨赐为司徒。</p>
              <p>　　鲜卑寇幽并二州。</p>
              <p>　　是岁，河闲王利薨。洛阳女子生儿，两头四臂。[一]</p>
              <p>　　注[一]京房易传曰：&quot;二首，下不一也，厥妖人生两头。&quot;</p>
              <p>　　三年春正月癸酉，大赦天下。</p>
              <p>　　二月，公府驻驾庑自坏。[一]</p>
              <p>　　注[一]公府，三公府也。驻驾，停车处也。庑，廊屋也，音无禹反。续汉志云：</p>
              <p>　　&quot;南北四十余闲坏。&quot;</p>
              <p>　　三月，梁王元薨。</p>
              <p>　　夏四月，江夏蛮叛。</p>
              <p>　　六月，诏公卿举能通*[古文]*尚书、毛诗、左氏、谷梁春秋各一人，悉除议郎。</p>
              <p>　　秋，表是地震，涌水出。[一]</p>
              <p>　　注[一]表是，县，属酒泉郡，故城在今甘州张掖县西北也。</p>
              <p>　　八月，令系囚罪未决，入缣赎，各有差。</p>
              <p>　　冬闰月，有星孛于狼、弧。[一]</p>
              <p>　　注[一]二星名也。</p>
              <p>　　鲜卑寇幽、并二州。</p>
              <p>　　十二月己巳，立贵人何氏为皇后。[一]</p>
              <p>　　注[一]南阳宛人也，车骑将军何*(贡)**[真]*女也。</p>
              <p>　　是岁，作罼圭、灵昆苑。[一]</p>
              <p>　　注[一]罼圭苑有二，东罼圭苑周一千五百步，中有鱼梁台，西罼圭苑周三千三百步，并在洛阳宣平门外也。</p>
              <p>　　四年春正月，初置騄骥厩丞，领受郡国调马。[一]豪右辜搉，马一匹至二百万。</p>
              <p>　　[二]</p>
              <p>　　注[一]騄骥，善马也。调谓征发也。</p>
              <p>　　注[二]前书音义曰：&quot;辜，障也。搉，专也。谓障余人卖买而自取其利。&quot;</p>
              <p>　　二月，郡国上芝英草。夏四月庚子，大赦天下。</p>
              <p>　　交址刺史朱鉨讨交址、合浦乌浒蛮，破之。</p>
              <p>　　六月庚辰，雨雹。[一]秋七月，河南言凤皇见新城，髃鸟随之；赐新城令及三老、力田帛，各有差。九月庚寅朔，日有食之。</p>
              <p>　　注[一]续汉书曰：&quot;雹大如鸡子。&quot;</p>
              <p>　　太尉刘宽免，韂尉许□为太尉。</p>
              <p>　　闰月辛酉，北宫东掖庭永巷署灾。[一]</p>
              <p>　　注[一]永巷，宫中署名也。汉官仪曰：&quot;令一人。宦者为之，秩六百石，掌宫婢侍使。&quot;</p>
              <p>　　司徒杨赐罢。冬十月，太常陈耽为司徒。</p>
              <p>　　鲜卑寇幽并二州。</p>
              <p>　　是岁帝作列肆于后宫，使诸釆女贩卖，更相盗窃争□。帝着商估服，饮宴为乐。</p>
              <p>　　又于西园弄狗，着进贤冠，带绶。[一]又驾四驴，帝躬自操辔，驱驰周旋，京师转相放效。[二]</p>
              <p>　　注[一]三礼图曰：&quot;进贤冠，文官服之，前高七寸，后高三寸，长八寸。&quot;续汉志曰：&quot;灵帝宠用便嬖子弟，转相汲引，卖关内侯直五百万。令长强者贪如豺狼，弱者略不类物，实狗而冠也。&quot;昌邑王见狗冠方山冠，龚遂曰：&quot;王之左右皆狗而冠。&quot;</p>
              <p>　　注[二]续汉志曰：&quot;驴者乃服重致远，上下山谷，野人之所用耳，何有帝王君子而骖驾之乎！天意若曰，国且大乱，贤愚倒植，凡执政者皆如驴也。&quot;</p>
              <p>　　五年春正月辛未，大赦天下。</p>
              <p>　　二月，大疫。</p>
              <p>　　三月，司徒陈耽免。</p>
              <p>　　夏四月，旱。</p>
              <p>　　太常袁隗为司徒。</p>
              <p>　　五月庚申，永乐宫置醔。[一]秋七月，有星孛于太微。</p>
              <p>　　注[一]续汉志曰：&quot;德阳前殿西北入门内永乐太后宫署灾。&quot;</p>
              <p>　　巴郡板楯蛮诣太守曹谦降。</p>
              <p>　　癸酉，令系囚罪未决，入缣赎。</p>
              <p>　　八月，起四百尺观于阿亭道。</p>
              <p>　　冬十月，太尉许□罢，太常杨赐为太尉。</p>
              <p>　　校猎上林苑，历函谷关，遂巡狩于广成苑。十二月，还，幸太学。</p>
              <p>　　六年春正月，日南徼外国重译贡献。</p>
              <p>　　二月，复长陵县，比丰、沛。三月辛未，大赦天下。</p>
              <p>　　夏，大旱。</p>
              <p>　　秋，金城河水溢。五原山岸崩。</p>
              <p>　　始置圃囿署，以宦者为令。</p>
              <p>　　冬，东海、东莱、琅邪井中冰厚尺余。</p>
              <p>　　大有年。</p>
              <p>　　中平元年春二月，钜鹿人张角自称&quot;黄天&quot;，其部*(师)**[帅]*有三十六*(万)**[方]*，皆着黄巾，同日反叛。[一]安平、甘陵人各执其王以应之。[二]</p>
              <p>　　注[一]续汉书曰：&quot;三十六万余人。&quot;</p>
              <p>　　注[二]安平王续、甘陵王忠。</p>
              <p>　　三月戊申，以河南尹何进为大将军，将兵屯都亭。置八关都尉官。[一]壬子，大赦天下党人，还诸徙者，[二]唯张角不赦。诏公卿出马、弩，举列将子孙及吏民有明战阵之略者，诣公车。遣北中郎将卢植讨张角，左中郎将皇甫嵩、右中郎将朱鉨讨颍川黄巾。庚子，南阳黄巾张曼成攻杀郡守褚贡。</p>
              <p>　　注[一]都亭在洛阳。八关谓函谷、广城、伊阙、大谷、轘辕、旋门、小平津、孟津也。</p>
              <p>　　注[二]时中常侍吕强言于帝曰：&quot;党锢久积，若与黄巾合谋，悔之无救。&quot;帝惧，皆赦之。</p>
              <p>　　夏四月，太尉杨赐免，太仆弘农邓盛为太尉。[一]司空张济罢，大司农张温为司空。</p>
              <p>　　注[一]盛字伯能。</p>
              <p>　　朱鉨为黄巾波才所败。</p>
              <p>　　侍中向栩、张钧坐言宦者，下狱死。[一]</p>
              <p>　　注[一]时钧上书曰：&quot;今斩常侍，悬其首于南郊以谢天下，即兵自消也。&quot;帝以章示常侍，故下狱也。</p>
              <p>　　汝南黄巾败太守赵谦于邵陵。[一]广阳黄巾杀幽州刺史郭勋及太守刘韂。</p>
              <p>　　注[一]邵陵，县名，属汝南郡，故城在今豫州郾城县东。</p>
              <p>　　五月，皇甫嵩、朱鉨复与波才等战于长社，大破之。[一]</p>
              <p>　　注[一]长社，今许州县也，故城在长葛县西。</p>
              <p>　　六月，南阳太守秦颉击张曼成，斩之。</p>
              <p>　　交址屯兵执刺史及合浦太守来达，自称&quot;柱天将军&quot;，遣交址刺史贾琮讨平之。</p>
              <p>　　皇甫嵩、朱鉨大破汝南黄巾于西华。[一]诏嵩讨东郡，朱鉨讨南阳。卢植破黄巾，围张角于广宗。宦官诬奏植，抵罪。[二]遣中郎将董卓攻张角，不□。</p>
              <p>　　注[一]西华，县，属汝南郡，故城在今陈州项城县西。</p>
              <p>　　注[二]植连破张角，垂当拔之，小黄门左丰言于帝曰：&quot;卢中郎固垒息军，以待天诛。&quot;帝怒，遂槛车征植，减死一等。</p>
              <p>　　洛阳女子生儿，两头共身。[一]</p>
              <p>　　注[一]续汉志曰：&quot;上西门外女子生儿，两头，异肩共匤，以为不祥，堕地□之。</p>
              <p>　　其后政在私门，上下无别，二头之象。&quot;</p>
              <p>　　秋七月，巴郡妖巫张修反，寇郡县。[一]</p>
              <p>　　注[一]刘艾纪曰：&quot;时巴郡巫人张修疗病，愈者雇以米五斗，号为'五斗米师'。&quot;</p>
              <p>　　河南尹徐灌下狱死。</p>
              <p>　　八月，皇甫嵩与黄巾战于仓亭，获其帅。[一]</p>
              <p>　　注[一]其帅，卜已也。仓亭在东郡。</p>
              <p>　　乙巳，诏皇甫嵩北讨张角。</p>
              <p>　　九月，安平王续有罪诛，国除。</p>
              <p>　　冬十月，皇甫嵩与黄巾贼战于广宗，获张角弟梁。角先死，乃戮其尸。[一]以皇甫嵩为左车骑将军。十一月，皇甫嵩又破黄巾于下曲阳，斩张角弟宝。</p>
              <p>　　注[一]发棺断头，传送马市。</p>
              <p>　　湟中义从胡北宫伯玉与先零羌叛，以金城人边章、韩遂为军帅，攻杀护羌校尉伶征、金城太守陈懿。[一]</p>
              <p>　　注[一]伶，姓也，周有大夫伶州鸠。</p>
              <p>　　癸巳，朱鉨拔宛城，斩黄巾别帅孙夏。</p>
              <p>　　诏减太官珍羞，御食一肉；厩马非郊祭之用，悉出给军。</p>
              <p>　　十二月己巳，大赦天下，改元中平。</p>
              <p>　　是岁，下邳王意薨，无子，国除。郡国生异草，备龙蛇鸟兽之形。[一]</p>
              <p>　　注[一]风俗通曰：&quot;亦作人状，操持兵弩，一一备具。&quot;续汉志曰：&quot;龙蛇鸟兽，其状毛羽头目足翅皆具。是岁黄巾贼起，汉遂微弱。&quot;</p>
              <p>　　二年春正月，大疫。</p>
              <p>　　琅邪王据薨。</p>
              <p>　　二月己酉，南宫大醔，火半月乃灭。[一]*(己)**[癸]*亥，广阳门外屋自坏。[二]</p>
              <p>　　注[一]续汉志曰：&quot;时烧灵台殿、乐成殿，延及北阙度道，西烧嘉德、和驩殿。&quot;</p>
              <p>　　注[二]洛阳城西面南头门也。</p>
              <p>　　税天下田，亩十钱。[一]</p>
              <p>　　注[一]以修宫室。</p>
              <p>　　黑山贼张牛角等十余辈并起，所在寇钞。</p>
              <p>　　司徒袁隗免。三月，廷尉崔烈为司徒。</p>
              <p>　　北宫伯玉等寇三辅，遣左车骑将军皇甫嵩讨之，不□。</p>
              <p>　　夏四月庚戌，大风，雨雹。</p>
              <p>　　五月，太尉邓盛罢，太仆河*(南)**[内]*张延为太尉。[一]</p>
              <p>　　注[一]延字公威，歆之子。</p>
              <p>　　秋七月，三辅螟。</p>
              <p>　　左车骑将军皇甫嵩免。八月，以司空张温为车骑将军，讨北宫伯玉。九月，特进杨赐为司空。冬十月庚寅，司空杨赐薨，光禄大夫许相为司空。[一]</p>
              <p>　　注[一]相字公弼，平舆人，许训之子。</p>
              <p>　　前司徒陈耽、谏议大夫刘陶坐直言，下狱死。</p>
              <p>　　十一月，张温破北宫伯玉于美阳，因遣荡寇将军周慎追击之，围榆中；[一]又遣中郎将董卓讨先零羌。慎、卓并不克。</p>
              <p>　　注[一]县名，故城在今兰州金城县东也。</p>
              <p>　　鲜卑寇幽、并二州。</p>
              <p>　　是岁，造万金堂于西园。洛阳民生儿，两头四臂。</p>
              <p>　　三年春二月，江夏兵赵慈反，杀南阳太守秦颉。</p>
              <p>　　庚戌，大赦天下。</p>
              <p>　　太尉张延罢。车骑将军张温为太尉，中常侍赵忠为车骑将军。</p>
              <p>　　复修玉堂殿，铸铜人四，黄钟四，[一]及天禄、虾蟆，又铸四出文钱。[二]</p>
              <p>　　注[一]其音中黄钟也。子为黄钟。</p>
              <p>　　注[二]天禄，兽也。时使掖廷令毕岚铸铜人，列于仓龙、玄武阙外，钟悬于玉堂及云台殿前，天禄、虾蟆吐水于平门外。事具宦者传。案：今邓州南阳县北有宗资碑，旁有两石兽，镌其膊一曰天禄，一曰辟邪。据此，即天禄、辟邪并兽名也。汉有天禄阁，亦因兽以立名。</p>
              <p>　　五月壬辰晦，日有食之。</p>
              <p>　　六月，荆州刺史王敏讨赵慈，斩之。</p>
              <p>　　车骑将军赵忠罢。</p>
              <p>　　秋八月，怀陵上有雀万数，悲鸣，因□相杀。[一]</p>
              <p>　　注[一]怀陵，冲帝陵也。续汉志曰：&quot;天戒若曰：诸怀爵禄而尊厚者，还自相害也。&quot;</p>
              <p>　　冬十月，武陵蛮叛，寇郡界，郡兵讨破之。</p>
              <p>　　前太尉张延为宦人所谮，下狱死。</p>
              <p>　　十二月，鲜卑寇幽并二州。</p>
              <p>　　四年春正月己卯，大赦天下。</p>
              <p>　　二月，荥阳贼杀中牟令。[一]</p>
              <p>　　注[一]中牟，今郑州县。刘艾纪曰：&quot;令落皓及主簿潘业，临阵不顾，皆被害。&quot;</p>
              <p>　　己亥，南宫内殿罘罳自坏。[一]</p>
              <p>　　注[一]前书音义曰：&quot;罘罳，连阙曲阁也，音浮思。&quot;</p>
              <p>　　三月，河南尹何苗讨荥阳贼，破之，拜苗为车骑将军。</p>
              <p>　　夏四月，凉州刺史耿鄙讨金城贼韩遂，鄙兵大败，遂寇汉阳，汉阳太守傅燮战没。扶风人马腾、汉阳人王国并叛，寇三辅。</p>
              <p>　　太尉张温免，司徒崔烈为太尉。五月，司空许相为司徒，光禄勋沛国丁宫为司空。[一]</p>
              <p>　　注[一]宫字符雄。</p>
              <p>　　六月，洛阳民生男，两头共身。[一]</p>
              <p>　　注[一]刘艾纪曰&quot;上西门外刘仓妻生&quot;也。</p>
              <p>　　渔阳人张纯与同郡张举举兵叛，攻杀右北平太守刘政、辽东太守杨终、护乌桓校尉公綦稠等。举*(兵)*自称天子，寇幽、冀二州。</p>
              <p>　　秋九月丁酉，令天下系囚罪未决，入缣赎。</p>
              <p>　　冬十月，零陵人观□[一]自称&quot;平天将军&quot;，寇桂阳，长沙太守孙坚击斩之。</p>
              <p>　　注[一]观，姓；□，名。</p>
              <p>　　十一月，太尉崔烈罢，大司农曹嵩为太尉。</p>
              <p>　　十二月，休屠各胡叛。</p>
              <p>　　是岁，卖关内侯，假金印紫绶，传世，入钱五百万。</p>
              <p>　　五年春正月，休屠各胡寇西河，杀郡守邢纪。</p>
              <p>　　丁酉，大赦天下。</p>
              <p>　　二月，有星孛于紫宫。</p>
              <p>　　黄巾余贼郭太等起于西河白波谷，寇太原、河东。</p>
              <p>　　三月，休屠各胡攻杀并州刺史张懿，遂与南匈奴左部胡合，杀其单于。</p>
              <p>　　夏四月，汝南葛陂黄巾攻没郡县。[一]</p>
              <p>　　注[一]葛陂在今豫州新蔡县西北。</p>
              <p>　　太尉曹嵩罢。五月，永乐少府樊陵为太尉。[一]</p>
              <p>　　注[一]陵字德云，胡阳人也。</p>
              <p>　　六月丙寅，大风。</p>
              <p>　　太尉樊陵罢。</p>
              <p>　　益州黄巾马相攻杀刺史郗俭，自称天子，又寇巴郡，杀郡守赵部，益州从事贾龙击相，斩之。</p>
              <p>　　郡国七大水。</p>
              <p>　　秋七月，射声校尉马日磾为太尉。</p>
              <p>　　八月，初置西园八校尉。[一]</p>
              <p>　　注[一]乐资山阳公载记曰：&quot;小黄门蹇硕为上军校尉，虎贲中郎将袁绍为中军校尉，屯骑校尉鲍鸿为下军校尉，议郎曹操为典军校尉，赵融为助军左校尉，冯芳为助军右校尉，谏议大夫夏牟为左校尉，淳于琼为右校尉：凡八校[尉]，皆统于蹇硕。&quot;</p>
              <p>　　司徒许相罢，司空丁宫为司徒。光禄勋南阳刘弘为司空。[一]韂尉董重为票骑将军。</p>
              <p>　　注[一]字子高，安觽人。</p>
              <p>　　九月，南单于叛，与白波贼寇河东。遣中郎将孟益率骑都尉公孙瓒讨渔阳贼张纯等。</p>
              <p>　　冬十月，*(壬午御殿后槐树自拔倒竖)*青、徐黄巾复起，寇郡县。</p>
              <p>　　甲子，帝自称&quot;无上将军&quot;，耀兵于平乐观。[一]</p>
              <p>　　注[一]平乐观在洛阳城西。</p>
              <p>　　十一月，凉州贼王国围陈仓，右将军皇甫嵩救之。</p>
              <p>　　遣下军校尉鲍鸿讨葛陂黄巾。</p>
              <p>　　巴郡板楯蛮叛，遣上军别部司马赵瑾讨平之。</p>
              <p>　　公孙瓒与张纯战于石门，大破之。[一]</p>
              <p>　　注[一]时乌桓反叛，与贼张纯等攻蓟中，故瓒追击之。石门，山名也，在今营州西南。</p>
              <p>　　是岁，改刺史，新置牧。</p>
              <p>　　六年春二月，左将军皇甫嵩大破王国于陈仓。</p>
              <p>　　三月，幽州牧刘虞购斩渔阳贼张纯。</p>
              <p>　　下军校尉鲍鸿下狱死。</p>
              <p>　　夏四月丙午朔，日有食之。</p>
              <p>　　太尉马日磾免，幽州牧刘虞为太尉。</p>
              <p>　　丙辰，帝崩于南宫嘉德殿，年三十四。戊午，皇子辩即皇帝位，年十七。尊皇后曰皇太后，太后临朝。大赦天下，改元为光*(喜)**[熹]*。封皇弟协为渤海王。后将军袁隗为太傅，与大将军何进参录尚书事。上军校尉蹇硕下狱死。[一]</p>
              <p>　　五月辛巳，票骑将军董重下狱死。[二]六月辛亥，孝仁皇后董氏崩。</p>
              <p>　　注[一]时蹇硕谋欲立渤海王协，发觉。</p>
              <p>　　注[二]董重，*[孝仁]*皇后之*(弟)**[兄]*子也。</p>
              <p>　　辛酉，葬孝灵皇帝于文陵。[一]</p>
              <p>　　注[一]在洛阳西北二十里，陵高十二丈，周回三百步。</p>
              <p>　　雨水。</p>
              <p>　　秋七月，甘陵王忠薨。</p>
              <p>　　庚寅，孝仁皇后归葬河闲慎陵。</p>
              <p>　　徙渤海王协为陈留王。司徒丁宫罢。</p>
              <p>　　八月戊辰，中常侍张让、段珪等杀大将军何进，于是虎贲中郎将袁术烧东西宫，攻诸宦者。庚午，张让、段珪等劫少帝及陈留王幸北宫德阳殿。何进部曲将吴匡与车骑将军何苗战于朱雀阙下，苗败斩之。辛未，司隶校尉袁绍勒兵收伪司隶校尉樊陵、河南尹许相及诸阉人，无少长皆斩之。让、珪等复劫少帝、陈留王走小平津。[一]尚书卢植追让、珪等，斩数人，其余投河而死。[二]帝与陈留王协夜步逐荧光行数里，得民家露车，共乘之。</p>
              <p>　　注[一]小平津在今巩县西北。续汉志曰：&quot;时京师童谣曰'侯非侯，王非王，千乘万骑上北邙。'案献帝未有爵号，为段珪等所执，公卿百官皆随其后，到河上乃得还。&quot;</p>
              <p>　　注[二]献帝春秋曰：&quot;河南中部掾闵贡见天子出，率骑追之，*(北)**[比晓]*到河上。天子饥渴，贡宰羊进之，厉声责让等曰：'君以阉宦之隶，刀锯之残，越从洿泥，扶侍日月，卖弄国恩，阶贱为贵，劫迫帝主，荡覆王室，假息漏刻，游魂河津。自亡新以来，奸臣贼子未有如君者。今不速死，吾射杀汝。'让等惶怖，叉手再拜叩头，向天子辞曰：'臣等死，陛下自爱。'遂投河而死。&quot;</p>
              <p>　　辛未，还宫。大赦天下，改光*(喜)**[熹]*为昭宁。</p>
              <p>　　并州牧董卓杀执金吾丁原。司空刘弘免，董卓自为司空。</p>
              <p>　　九月甲戌，董卓废帝为弘农王。</p>
              <p>　　自六月雨，至于是月。</p>
              <p>　　论曰：秦本纪说赵高谲二世，指鹿为马，[一]而赵忠、张让亦绐灵帝不得登高临观，[二]故知亡敝者同其致矣。然则灵帝之为灵也优哉！</p>
              <p>　　注[一]史记曰，赵高欲为乱，恐髃臣不听，乃先设验。持鹿献胡亥曰：&quot;马也。&quot;</p>
              <p>　　胡亥曰：&quot;丞相误也。&quot;以问髃臣，左右或言马，或言鹿者高皆阴法中之，自此左右不敢言之也。</p>
              <p>　　注[二]时宦官并起第宅，拟则宫室。帝尝登永安候台，宦官恐望见之，乃使赵忠等谏曰：&quot;人君不当登高，登高则百姓散离。&quot;自是不敢复登台榭。见宦者传。</p>
              <p>　　赞曰：灵帝负乘，委体宦孽。[一]征亡备兆，小雅尽缺。[二]麋鹿霜露，遂栖宫韂。[三]</p>
              <p>　　注[一]易曰：&quot;负且乘，致寇至。&quot;言帝以小人而乘君子之器。</p>
              <p>　　注[二]诗小雅曰：&quot;小雅废，则四夷交侵，中国微矣。&quot;缺亦废也。</p>
              <p>　　注[三]史记曰，伍子胥谏吴王，吴王不听，子胥曰：&quot;臣今见麋鹿游于姑苏之台，官中生荆棘，露沾衣也。&quot;言帝为政贪乱，任寄不得其人，寻以献帝迁播，洛阳丘墟，故麋鹿栖宫韂也。韂，协韵音于别反。</p>
              <p>　　校勘记</p>
              <p>　　三二七页三行父苌按：集解引钱大昕说，谓河闲王开传作&quot;长&quot;，古书长苌多通用。</p>
              <p>　　三二七页六行*(伏侯古今注曰)*宏之字曰大据集解引沉宇说删。按：沉氏谓据伏湛传注，章怀亲见伏侯古今注，其书终于质帝，不及桓帝，今桓献二纪俱无此六字，此传写者妄增。</p>
              <p>　　三二七页九行*(粱)**[梁]*下有悬鼓据殿本改。按：续志亦作&quot;梁&quot;。</p>
              <p>　　三二七页一三行欲击鼓求见*[丞]*卿*(悬)**[主]*鼓者复怒而止我也据续志补改。</p>
              <p>　　三二八页一一行今原州*(高)*平*[高]*县据集解引惠栋说改。</p>
              <p>　　三二八页一五行夏四月戊辰按：校补引钱大昭说，谓是月戊寅朔，不得有戊辰。</p>
              <p>　　校补又谓袁纪亦书&quot;夏四月戊辰以王畅为司空&quot;，则误不自范书始。</p>
              <p>　　三二九页八行九月*(丁)**[辛]*亥集解引惠栋说，谓是年九月乙巳朔，无丁亥，当从袁纪作&quot;辛亥&quot;。今据改。</p>
              <p>　　三三０页一二行司隶校尉朱*(瑀)**[□]*集解引钱大昕说，谓党锢及窦武传皆作&quot;朱□&quot;，此作&quot;瑀&quot;，误。今据改。</p>
              <p>　　三三０页一三行沛相荀*(翌)**[昱]*洪颐轩读书丛录谓&quot;翌&quot;当作&quot;昱&quot;，荀淑传、党锢传序及窦武传并作&quot;昱&quot;。今据改。</p>
              <p>　　三三一页六行*(庚子)**[戊戌]*晦日有食之据集解引钱大昕说改，与五行志合。</p>
              <p>　　三三一页一二行三月丙寅晦日有食之按：推是年四月合朔丁卯晨夜，日食不能见。参阅续五行志六校记。</p>
              <p>　　三三二页三行故城在今*(济)**[齐]*州东钱大昕廿二史考异谓&quot;济州&quot;当&quot;齐州&quot;。今据改。按：唐无&quot;济州&quot;。</p>
              <p>　　三三二页九行太尉闻人袭免集解引惠栋说，谓案蔡质汉官典职仪载建宁四年七月立宋皇后仪，称太尉袭使持节奉玺绶。袭于三月罢，不应七月尚与立后之事。</p>
              <p>　　何焯云蔡氏所载是诏书，不应有误，当是本纪所书拜罢未审也。按：校补谓袁纪建宁四年三月，太尉刘宠、司空乔玄以灾异免，免太尉者不作闻人袭，其它拜罢亦多与范书异，则何说信也。</p>
              <p>　　三三三页三行癸丑立贵人宋氏为皇后集解引何焯说，谓礼仪志载蔡质所记立后仪，下诏之日非癸丑，乃乙未。奉玺绶者乃闻人袭，非李咸，疑范氏误。今按：</p>
              <p>　　此云七月癸丑，蔡质所记则云七月乙未。建宁四年七月己未朔，无癸丑，亦无乙未。疑此&quot;癸丑&quot;上脱&quot;八月&quot;二字，而蔡质所记之七月乙未，亦八月乙未之误也。</p>
              <p>　　三三四页二行会稽人许生自称越王按：集解引何焯说，谓&quot;许生&quot;吴志作&quot;许昌&quot;。又引惠栋说，谓天文志、臧洪传皆作&quot;许生&quot;。</p>
              <p>　　三三四页二行丹阳太守陈夤讨破之集解引惠栋说，谓&quot;夤&quot;天文志作&quot;寅&quot;。按：</p>
              <p>　　前建宁二年作&quot;陈夤&quot;，下熹平三年又作&quot;陈寅&quot;，纪前后亦不一律也。</p>
              <p>　　三三四页四行会稽许昭聚觽自称大将军按：集解引何焯说，谓&quot;许昭&quot;吴志作&quot;许韶&quot;。又引惠栋说，谓晋讳昭，故作&quot;韶&quot;。</p>
              <p>　　三三四页七行甘陵王恢薨按：集解引钱大昕说，谓清河王庆传梁太后立安平孝王子经侯理为甘陵王，是为威王，理立二十五年薨，子贞王定嗣，定立四年薨，子献王忠嗣，别无名恢者。考理以桓帝建和二年封，至熹平元年恰二十五年，则恢与理实一人也。</p>
              <p>　　三三五页八行癸酉晦日有食之按：熹平二年十二月乙巳朔，三年正月乙亥朔，则晦为甲戌而非癸酉。今推熹平三年正月合朔甲戌，日食可见，纪书月日有误。</p>
              <p>　　参阅续五行志六校记。</p>
              <p>　　三三五页一三行三月中山王畅薨无子国除按：集解引钱大昕说，谓按中山王焉传，穆王畅立三十四年薨，子节王稚嗣，无子，国除。是畅本有子，而国亦未即除也。</p>
              <p>　　三三六页八行封河闲王建*(孙)**[子]*佗为任城王集解引钱大昕说，谓光武十王传佗为建子，非建孙。今据改。</p>
              <p>　　三三六页一０行夏四月郡国七大水按：校补谓续志但云&quot;郡国三水&quot;。</p>
              <p>　　三三七页三行并无*[盐]*监今蒲州安邑县西南有盐池*[监也]*据刊误并参照校补改。</p>
              <p>　　三三八页七行逸字大过按：殿本、集解本&quot;过&quot;作&quot;迥&quot;。</p>
              <p>　　三三九页二行二月南宫平城门及武库东垣屋自坏按：集解引惠栋说，谓谢承书及续汉志皆云光和元年事，疑纪误也。</p>
              <p>　　三三九页一五行辛丑京师地震按：是年十月癸丑朔，不得有辛丑。校补谓袁纪于癸丑朔日食下接书地震，不另出日，似两事同日，&quot;辛丑&quot;或即&quot;癸丑&quot;之误。</p>
              <p>　　三四０页一行辛亥令天下系囚罪未决入缣赎按：是年十月癸丑朔，不得有辛亥，辛亥当在下月，疑有误。</p>
              <p>　　三四０页一０行二月辛亥朔日有食之按：今推是年二月合朔辛亥，无日食。参阅续五行志六校记。</p>
              <p>　　三四三页二行中常侍王甫及太尉段颎并下狱死按：李慈铭谓&quot;并&quot;下当增&quot;有罪&quot;二字。</p>
              <p>　　三四四页七行诏公卿举能通*[古文]*尚书殿本考证引顾炎武说，谓&quot;尚书&quot;上脱&quot;古文&quot;二字。今据补。按：李慈铭谓以古文尚书及毛诗、左氏、谷梁春秋皆不立学官，故诏能通之者得拜议郎也，与安纪延光二年所书正同。</p>
              <p>　　三四四页一一行冬闰月按：光和三年无闰月，&quot;闰月&quot;二字衍。</p>
              <p>　　三四五页一行车骑将军何*(贡)**[真]*女也据校补引洪亮吉说改。</p>
              <p>　　三四五页一二行韂尉许□为太尉按：集解引惠栋说，谓&quot;许□&quot;袁宏纪作&quot;许郁&quot;。</p>
              <p>　　三四五页一四行掌宫婢侍使按：刊误谓&quot;使&quot;当作&quot;史&quot;，即尚书郎侍史之类。</p>
              <p>　　三四七页一三行冬东海东莱琅邪井中冰厚尺余按：校补引钱大昭说，谓续五行志&quot;东海&quot;作&quot;北海&quot;。</p>
              <p>　　三四八页二行其部*(师)**[帅]*有三十六*(万)**[方]*据殿本考证集解引惠栋说改。</p>
              <p>　　三四八页一五行张钧按：集解引惠栋说，谓袁宏纪作&quot;均&quot;。</p>
              <p>　　三四九页一三行续汉志曰按：&quot;志&quot;原作&quot;书&quot;，径据汲本、殿本改。</p>
              <p>　　三五０页一五行下邳王意薨无子国除按：集解引钱大昕说，谓下邳王衍传中平元年意薨，子哀王宜嗣，数月薨，无子，建安十一年国除。是意亦有子。</p>
              <p>　　三五一页五行*(己)**[癸]*亥广阳门外屋自坏集解引钱大昕说，谓五行志作&quot;癸亥&quot;，以四分术推之，是年二月庚子朔，不得有己亥日，纪误。今据改。</p>
              <p>　　三五一页一四行太仆河*(南)**[内]*张延为太尉据集解引惠栋说改。</p>
              <p>　　三五二页四行冬十月庚寅司空杨赐薨集解引钱大昕说，谓以四分术推，是月丙申朔，无庚寅，庚寅乃九月二十四也，月日必有一误。今按：杨赐传云二年九月复代张温为司空，其月薨，则纪作&quot;十月&quot;，误也。</p>
              <p>　　三五四页一二行辽东太守杨终按：集解引惠栋说，谓水经注作&quot;杨纮&quot;。</p>
              <p>　　三五四页一三行举*(兵)*自称天子据刊误删。</p>
              <p>　　三五五页八行黄巾余贼郭太按：&quot;太&quot;原作&quot;大&quot;，径据汲本、殿本改。集解引惠栋说，谓&quot;太&quot;本作&quot;泰&quot;，范氏以家讳改也。</p>
              <p>　　三五五页一三行陵字德云胡阳人也按：陵，樊英之孙，英传称南阳鲁阳人，此作&quot;胡阳&quot;，非。</p>
              <p>　　三五六页八行凡八校*[尉]*据汲本、殿本补。</p>
              <p>　　三五六页一二行九月南单于叛与白波贼寇河东按：集解引惠栋说，谓考异云匈奴传六年帝崩之后，于扶罗乃与白波贼为寇，纪误。</p>
              <p>　　三五六页一三行冬十月*(壬午御殿后槐树自拔倒竖)*青徐黄巾复起按：熹平五年已书&quot;冬十月壬午御殿后槐树自拔倒竖&quot;，此重出，且是年十月己酉朔，无壬午，今删。</p>
              <p>　　三五七页一二行年三十四按：当作&quot;三十三&quot;。张烩读史举正谓帝即位年十二，是年改元建宁，至此凡二十二年，时帝年三十三。</p>
              <p>　　三五七页一三行改元为光*(喜)**[熹]*据汲本、殿本改。下同。</p>
              <p>　　三五八页三行董重[孝仁]皇后之*(弟)**[兄]*子也据集解引陈景云说改。</p>
              <p>　　三五九页二行*(北)**[比晓]*到河上集解谓御览引献帝春秋作&quot;比晓到河上&quot;，注脱&quot;晓&quot;字，复误&quot;比&quot;为&quot;北&quot;也。今据改。</p>
              <p>　　三五九页六行辛未还宫集解引陈景云说，谓上文已书&quot;辛未&quot;，不应复书。</p>
            </td>
          </tr>
        </table>
        <p>&nbsp;</p><table width="460" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='08.htm'>上一页 </a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='10.htm'>下一页 </a></div>
                  </td>
                </tr>
              </table>
              <p align=center>作者：[南朝宋]范晔 
              <hr width=90%>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
        
      </td>
      <td valign="top" width="19"><img src="rightbg.gif" width="19" height="400"><img src="right.gif" width="19" height="146"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="66" height="21"><img src="bottom1.gif" width="66" height="21"></td>
      <td background="bottombg.gif" width="500"></td>
      <td width="210"></td>
    </tr>
  </table>
</div>
</body>
</html>
