<html>
<head>
<title>后汉书卷十下　皇后纪　第十下</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0">
    <tr>
      <td width="239" height="24"><img src="up1.gif" width="239" height="24"></td>
      <td width="537" background="up1bg.gif"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="167" height="49"><img src="up2left.gif" width="167" height="49"></td>
      <td valign="bottom"><img src="bg.gif" width="50" height="20"><a href="content.htm"><img src="top.gif" width="46" height="15" border="0"></a><img src="bg.gif" width="40" height="7"><a href="11.htm"><img src="last.gif" width="46" height="15" border="0"></a><img src="bg.gif" width="40" height="30"><a href="13.htm"><img src="next.gif" width="46" height="15" border="0"></a></td>
      <td width="19" background="rightbg.gif">&nbsp;</td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td valign="top" width="66" background="leftbg.gif"><img src="up3.gif" width="66" height="580"></td>
      <td valign="top" align="center"> 
        <table width="520" cellspacing="0" cellpadding="0" align="center" border="0">
          <tr> 
            <td> 
              <p align="center">&nbsp;</p>
              <p align="center" class="h">后汉书卷十下　皇后纪　第十下</p>
            </td>
          </tr>
        </table>
        <br>
        <table width="520" border="0" cellspacing="0" cellpadding="0" align="center">
          <tr> 
            <td>　　安思阎皇后讳姬，[一]河南荥阳人也。祖父章，永平中为尚书，以二妹为贵人。
              <p>　　章精力晓旧典，久次，当迁以重职，显宗为后宫亲属，竟不用，出为步兵校尉。</p>
              <p>　　[二]章生畅，畅生后。</p>
              <p>　　注[一]谥法曰：&quot;谋虑不愆曰思。&quot;</p>
              <p>　　注[二]汉官仪曰&quot;比二千石，掌宿韂兵，属北军中候&quot;也。</p>
              <p>　　后有才色。元初元年，以选入掖庭，甚见垄爱，为贵人。二年，立为皇后。后专房妒忌，帝幸宫人李氏，生皇子保，遂鸩杀李氏。[一]三年，以后父侍中畅为长水校尉，封北宜春侯，[二]食邑五千户。四年，畅卒，谥曰文侯，子显嗣。</p>
              <p>　　注[一]鸩，毒鸟也。食蝮。以其羽画酒中，饮之立死。</p>
              <p>　　注[二]北宜春，县，属汝南郡。以豫章有宜春，故此加北。故城在今豫州汝阳县西南也。</p>
              <p>　　建光元年，邓太后崩，帝始亲政事。显及弟景、耀、晏并为卿校，典禁兵。延光元年，更封显长社*(县)*侯，[一]食邑万三千五百户，追尊后母宗为荥阳君。</p>
              <p>　　[二]显、景诸子年皆童龀，[三]并为黄门侍郎。后宠既盛，而兄弟颇与朝权，后遂与大长秋江京、中常侍樊丰等共谮皇太子保，废为济阴王。</p>
              <p>　　注[一]长社，县，属颍川郡。前书音义曰：&quot;其社中树暴长，故名长社。&quot;今许州县。</p>
              <p>　　注[二]续汉志曰：&quot;妇人封君，仪比公主，油犍軿车，带绶以采组为绲带，各如其绶色，黄金辟邪加其首为带。&quot;</p>
              <p>　　注[三]大戴礼曰：&quot;男八岁而龀，女七岁而龀。&quot;龀，毁齿也，音初刃反。</p>
              <p>　　四年春，后从帝幸章陵，帝道疾，崩于叶县。后、显兄弟及江京、樊丰等谋曰：</p>
              <p>　　&quot;今晏驾道次，[一]济阴王在内，邂逅公卿立之，还为大害。&quot;乃伪云帝疾甚，徙御卧车。行四日，驱驰还宫。明日，诈遣司徒刘*(喜)**[熹]*诣郊庙社稷，告天请命。其夕，乃发丧。尊后曰皇太后。皇太后临朝，[二]以显为车骑将军仪同三司。</p>
              <p>　　注[一]晏，晚也。臣下不敢斥言帝崩，犹言晚驾而出。</p>
              <p>　　注[二]蔡邕独断曰：&quot;少帝即位，太后即代摄政，临前殿，朝髃臣。太后东面，少帝西面。髃臣奏事上书，皆为两通，一诣后，一诣少帝。&quot;</p>
              <p>　　太后欲久专国政，贪立幼年，与显等定策禁中，迎济北惠王子北乡侯懿，[一]</p>
              <p>　　立为皇帝。</p>
              <p>　　显忌大将军耿宝[二]位尊权重，威行前朝，乃风有司奏宝及其党与中常侍樊丰、虎贲中郎将谢恽、恽弟侍中笃、笃弟大将军长史宓、[三]侍中周广、阿母野王君王圣、圣女永、永貋黄门侍郎樊严等，更相阿党，互作威福，探刺禁省，更为唱和，皆大不道。丰、恽、广皆下狱死，家属徙比景；[四]宓、严减死，髡钳；贬宝为则亭侯，遣就国，自杀；王圣母子徙鴈门。于是景为韂尉，耀城门校尉，晏执金吾，兄弟权要，威福自由。</p>
              <p>　　注[一]惠王名寿，章帝子也。</p>
              <p>　　注[二]耿弇之弟舒之孙。</p>
              <p>　　注[三]善文曰：&quot;恽字伯周。宓字仲周，笃字季周。&quot;</p>
              <p>　　注[四]比景，县名，属日南郡。前书音义曰：&quot;日中于头上，景在己下，故名之。&quot;</p>
              <p>　　少帝立二百余日而疾笃，显兄弟及江京等皆在左右。京引显屏语曰：&quot;北乡侯病不解，国嗣宜时有定。前不用济阴王，今若立之，后必当怨，又何不早征诸王子，简所置乎？&quot;显以为然。及少帝薨，京白太后，征济北、河闲王子。未至，而中黄门孙程合谋杀江京等，立济阴王，是为顺帝。显、景、晏及党与皆伏诛，迁太后于离宫，家属徙比景。明年，太后崩。在位十二年，合葬恭陵。</p>
              <p>　　帝母李氏瘗在洛阳城北，帝初不知，莫敢以闻。及太后崩，左右白之，帝感悟发哀，亲到瘗所，更以礼殡，上尊谥曰恭愍皇后，葬恭北陵，为策书金匮，藏于世祖庙。</p>
              <p>　　[一]</p>
              <p>　　注[一]在恭陵之北，因以为名。汉官仪曰：&quot;置陵园令、食监各一人，秩皆六百石。&quot;金匮，缄之以金。</p>
              <p>　　顺烈梁皇后讳妠，[一]大将军商之女，恭怀皇后弟之孙也。后生，有光景之祥。</p>
              <p>　　少善女工，好史书，九岁能诵论语，治韩诗，[二]大义略举。常以列女图画置于左右，以自监戒。[三]父商深异之，窃谓诸弟曰：&quot;我先人全济河西，所活者不可胜数。[四]虽大位不究，而积德必报。若庆流子孙者，傥兴此女乎？&quot;</p>
              <p>　　注[一]谥法曰：&quot;执德尊业曰烈。&quot;声类曰：&quot;妠，*(妠)*娶也，音纳。&quot;</p>
              <p>　　注[二]韩婴所传诗也。</p>
              <p>　　注[三]刘向撰列女传八篇，图画其象。</p>
              <p>　　注[四]商曾祖统，更始二年补中郎将、酒泉太守，使安集凉州。时*(西)*河*[西]*扰乱，觽议以统素有威信，乃推统与窦融共完全五郡。</p>
              <p>　　永建三年，与姑俱选入掖庭，时年十三。相工茅通见后，惊，再拜贺曰：&quot;此所谓日角偃月，相之极贵，臣所未尝见也。&quot;太史卜兆得寿房，又筮得坤之比，[一]</p>
              <p>　　遂以为贵人。常特被引御，从容辞于帝曰：&quot;夫阳以博施为德，阴以不专为义，螽斯则百，福之所由兴也。[二]愿陛下思云雨之均泽，识贯鱼之次序，[三]使小妾得免罪谤之累。&quot;</p>
              <p>　　由是帝加敬焉。</p>
              <p>　　注[一]易坤卦六五爻，变而之比，比九五，象曰：&quot;显比之吉，位正中也。&quot;九五居得其位，下应于上，故吉。</p>
              <p>　　注[二]诗国风序曰：&quot;言后妃若螽斯不□忌，则子孙觽多也。&quot;诗大雅曰&quot;太姒嗣徽音，则百斯男&quot;也。</p>
              <p>　　注[三]易曰：&quot;云行雨施，品物流形。&quot;剥卦曰：&quot;贯鱼，以宫人宠，无不利。&quot;</p>
              <p>　　剥，坤下艮上，五阴而一阳，觽阴在下，骈头相次，似贯鱼也。</p>
              <p>　　阳嘉元年春，有司奏立长秋宫，以乘氏侯商先帝外戚，[一]春秋之义，娶先大国，[二]梁小贵人宜配天祚，正位坤极。[三]帝从之，乃于寿安殿立贵人为皇后。[四]后既少聪惠，深览前世得失，虽以德进，不敢有骄专之心，每日月见鼟，[五]辄降服求愆。</p>
              <p>　　注[一]商祖姑，章帝贵人，生和帝也。</p>
              <p>　　注[二]公羊传曰，天子娶于纪。纪本子爵也，先曪为侯，言王者不娶于小国也。</p>
              <p>　　注[三]正其内位，居阴德之极也。易曰&quot;女正位乎内&quot;也。</p>
              <p>　　注[四]寿安是德阳宫内殿名。</p>
              <p>　　注[五]鼟，责也。礼记云：&quot;阳事不得，鼟见于天，日为之食。阴事不得，鼟见于天，月为之食。&quot;</p>
              <p>　　建康元年，帝崩。后无子，美人虞氏子炳立，是为冲帝。尊后为皇太后，太后临朝。冲帝寻崩，复立质帝，犹秉朝政。</p>
              <p>　　时杨﹑徐剧贼寇扰州郡，西羌﹑鲜卑及日南蛮夷攻城暴掠，赋敛烦数，官民困竭。太后夙夜勤劳，推心杖贤，委任太尉李固等，拔用忠良，务崇节俭。其贪叨罪慝，多见诛废。[一]分兵讨伐，髃寇消夷。故海内肃然，宗庙以宁。而兄大将军冀鸩杀质帝，专权暴滥，忌害忠良，数以邪说疑误太后，遂立桓帝而诛李固。太后又溺于宦官，多所封宠，以此天下失望。</p>
              <p>　　注[一]贪财曰叨。慝，恶也。</p>
              <p>　　和平元年春，归政于帝，太后寝疾遂笃，乃御辇幸宣德殿，见宫省官属及诸梁兄弟。诏曰：&quot;朕素有心下结气，从闲以来，加以浮肿，逆害饮食，寖以沉困，[一]比使内外劳心请祷。私自忖度，日夜虚劣，不能复与髃公卿士共相终竟。</p>
              <p>　　援立圣嗣，恨不久育养，见其终始。今以皇帝﹑将军兄弟委付股肱，其各自勉焉。&quot;后二日而崩。在位十九年，年四十五。合葬宪陵。</p>
              <p>　　注[一]寖，渐也。</p>
              <p>　　虞美人者，以良家子年十三选入掖庭，[一]又生女舞阳长公主。自汉兴，母氏莫不尊宠。顺帝既未加美人爵号，而冲帝早夭，大将军梁冀秉政，忌恶佗族，故虞氏抑而不登，但称&quot;大家&quot;而已。</p>
              <p>　　注[一]续汉志曰：&quot;美人父诗为郎中，诗父衡屯骑校尉。&quot;</p>
              <p>　　陈夫人者，家本魏郡，少以声伎入孝王宫，得幸，生质帝。亦以梁氏故，荣宠不及焉。</p>
              <p>　　熹平四年，小黄门赵佑﹑[一]议郎卑整上言：[二]&quot;春秋之义，母以子贵。[三]</p>
              <p>　　隆汉盛典，尊崇母氏，凡在外戚，莫不加宠。今冲帝母虞大家，质帝母陈夫人，皆诞生圣皇，而未有称号。夫臣子虽贱，尚有追赠之典，况二母见在，不蒙崇显之次，无以述遵先世，垂示后世也。&quot;帝感其言，乃拜虞大家为宪陵贵人，陈夫人为渤海孝王妃，[四]使中常侍持节授印绶，遣太常以三牲告宪陵﹑怀陵﹑静陵焉。[五]</p>
              <p>　　注[一]续汉志曰：&quot;小黄门，六百石，宦者，无员，掌侍左右，受尚书事。上在内宫，关通中外，及中宫以下觽事，诸公主及王大妃等疾苦，则使问之。&quot;</p>
              <p>　　注[二]风俗通曰：&quot;卑氏，郑大夫卑谌之后，汉有卑躬，为北平太守。&quot;</p>
              <p>　　注[三]公羊传曰：&quot;桓公幼而贵，隐公长而卑。桓何以贵？母贵也。母贵则子何以贵？子以母贵，母以子贵。&quot;</p>
              <p>　　注[四]孝王名鸿，章帝子千乘贞王伉之孙。鸿生质帝，帝立，徙勃海焉。</p>
              <p>　　注[五]怀陵，冲帝陵。静陵，质帝陵。</p>
              <p>　　孝崇匽皇后讳明，[一]为蠡吾侯翼媵妾，[二]生桓帝。桓帝即位，明年，追尊翼为孝崇皇，陵曰博陵，以后为博园贵人。和平元年，梁太后崩，乃就博陵尊后为孝崇皇后。遣司徒持节奉策授玺绶，赍乘舆器服，备法物。宫曰永乐。置太仆﹑少府以下，皆如长乐宫故事。[三]又置虎贲﹑羽林卫士，起宫室，分钜鹿九县为后汤沐邑。在位三年，元嘉二年崩。以帝弟平原王石为丧主，[四]敛以东园画梓寿器﹑玉匣﹑饭含之具，礼仪制度比恭怀皇后。[五]使司徒持节，大长秋奉吊祠，赙钱四千万，[六]布四万匹，中谒者仆射典护丧事，侍御史护大驾卤簿。</p>
              <p>　　[七]诏安平王豹﹑河闲王建﹑勃海王悝，[八]长社﹑益阳二长公主，[九]与诸国侯三百里内者，及中二千石﹑二千石﹑令﹑长﹑相，皆会葬。将作大匠复土，缮庙，合葬博陵。</p>
              <p>　　注[一]匽音偃。</p>
              <p>　　注[二]蠡吾侯翼，河闲王开子，和帝孙。</p>
              <p>　　注[三]汉官仪曰：&quot;帝祖母称长信宫，帝母称长乐宫，故有长信少府﹑长乐少府及职吏，皆宦者为之。&quot;</p>
              <p>　　注[四]石，蠡吾侯翼子，桓帝兄。</p>
              <p>　　注[五]东园，署名，属少府，掌为棺器。梓木为棺，以漆画之。称寿器者，欲其久长也，犹如寿堂﹑寿宫﹑寿陵之类也。汉旧仪曰：&quot;梓棺长二丈，崇广四尺。&quot;</p>
              <p>　　玉匣者，□已下为匣，至足亦缝，以黄金为镂。饭含者，以珠玉实口。</p>
              <p>　　注[六]公羊传曰：&quot;货财曰赙。&quot;</p>
              <p>　　注[七]汉官仪曰：&quot;天子车驾次第谓之卤簿。有大驾﹑法驾﹑小驾。大驾公卿奉引，大将军参乘，太仆御，属车八十一乘，备千乘万骑，侍御史在左驾马，询问不法者。&quot;今仪比车驾，故以侍御史监护焉。</p>
              <p>　　注[八]悝音恢。</p>
              <p>　　注[九]长社公主，桓帝姊，耿弇弟霸玄孙援尚焉。益阳公主，桓帝妹，侍中寇荣从兄子尚焉。</p>
              <p>　　桓帝懿献梁皇后讳女莹，[一]顺烈皇后之女弟也。帝初为蠡吾侯，梁太后征，欲与后为婚，未及嘉礼，[二]会质帝崩，因以立帝。明年，有司奏太后曰：&quot;春秋迎王后于纪，在涂则称后。[三]今大将军冀女弟，膺绍圣善。[四]结婚之际，有命既集，[五]宜备礼章，时进征币。[六]请下三公﹑太常案礼仪。&quot;奏可。</p>
              <p>　　于是悉依孝惠皇帝纳后故事，聘黄金二万斤，纳采鴈璧乘马束帛，一如旧典。[七]</p>
              <p>　　建和元年六月始入掖庭，八月立为皇后。</p>
              <p>　　注[一]谥法曰：&quot;温和圣善曰懿，聪明叡知曰献。&quot;</p>
              <p>　　注[二]嘉礼，婚礼。</p>
              <p>　　注[三]公羊传曰：&quot;祭公来逆王后于纪。&quot;传曰：&quot;祭公者何？天子之三公。其称王后何？王者无外，其辞成矣。&quot;</p>
              <p>　　注[四]膺，当也。绍，嗣也。圣善谓母也，言娶妻当嗣亲也。诗云：&quot;母氏圣善。&quot;</p>
              <p>　　注[五]谓太后先有令许结亲也。诗云&quot;天监在下，有命既集&quot;也。</p>
              <p>　　注[六]征，成也。纳币以成婚。</p>
              <p>　　注[七]汉*(书)*旧仪：&quot;娉皇后，黄金万斤。&quot;吕后为惠帝娶鲁元公主女，故特优其礼也。仪礼曰：&quot;纳采用鴈。&quot;郑玄注曰：&quot;纳其采择之礼。用鴈，取顺阴阳往来也。&quot;周礼：&quot;王者谷圭以聘女。&quot;郑玄注云：&quot;士大夫已上，乃以玄纁束帛，天子加以谷圭，诸侯加以大璋。&quot;然礼称以圭，此云用璧，形制虽异，为玉同也。乘马，四匹马也。杂记曰：&quot;纳币一束，束五两，两五寻。&quot;然则每端二丈也。</p>
              <p>　　时太后秉政而梁冀专朝，故后独得宠幸，自下莫得进见。后藉姊兄荫埶，恣极奢靡，宫幄雕丽，服御珍华，巧饰制度，兼倍前世。及皇太后崩，恩爱稍衰。</p>
              <p>　　后既无子，潜怀怨忌，每宫人孕育，鲜得全者。帝虽迫畏梁冀，不敢谴怒，然见御转稀。至延熹*(三)*[二]年，后以忧恚崩，在位十三年，葬懿陵。其岁，诛梁冀，废懿陵为贵人頉焉。</p>
              <p>　　桓帝邓皇后讳猛女，和熹皇后从兄子邓香之女也。母宣，初适香，生后。改嫁梁纪，纪者，大将军梁冀妻孙寿之舅也。后少孤，随母为居，因冒姓梁氏。冀妻见后貌美，永兴中进入掖庭，为采女，绝幸。[一]明年，封兄邓演为南顿侯，位特进。演卒，子康嗣。及懿献后崩，梁冀诛，立后为皇后。帝恶梁氏，改姓为薄，封后母宣为长安君。四年，有司奏后本郎中邓香之女，不宜改易它姓，于是复为邓氏。追封赠香车骑将军安阳侯印绶，更封宣﹑康大县，宣为昆阳君，康为沘阳侯，赏赐巨万计。[二]宣卒，赗赠葬礼，皆依后母旧仪。</p>
              <p>　　以康弟统袭封昆阳侯，位侍中；统从兄会袭安阳侯，为虎贲中郎将；又封统弟秉为淯阳侯。宗族皆列校﹑郎将。</p>
              <p>　　注[一]采，择也，以因采择而立名。</p>
              <p>　　注[二]巨，大也。大万谓万万也。</p>
              <p>　　帝多内幸，博采宫女至五六千人，及□役从使，复兼倍于此。而后恃尊骄忌，与帝所幸郭贵人更相谮诉。八年，诏废后，送暴室，以忧死。[一]立七年。葬于北邙。从父河南尹万世及会皆下狱死。统等亦系暴室，免官爵，归本郡，财物没入县官。</p>
              <p>　　注[一]汉官仪曰：&quot;暴室在掖庭内，丞一人，主宫中妇人疾病者。其皇后﹑贵人有罪，亦就此室也。&quot;</p>
              <p>　　桓思窦皇后讳妙，章德皇后从祖弟之孙女也。父*(讳)*武。延熹八年，邓皇后废，后以选入掖庭为贵人，其冬，立为皇后，而御见甚稀，帝所宠唯采女田圣等。永康元年冬，帝寝疾，遂以圣等九女皆为贵人。及崩，无嗣，后为皇太后。</p>
              <p>　　太后临朝定策，立解犊亭侯宏，是为灵帝。</p>
              <p>　　太后素忌忍，积怒田圣等，桓帝梓宫尚在前殿，遂杀田圣。又欲尽诛诸贵人，中常侍管霸﹑苏康苦谏，乃止。时太后父大将军武谋诛宦官，而中常侍曹节等矫诏杀武，迁太后于南宫云台，家属徙比景。</p>
              <p>　　窦氏虽诛，帝犹以太后有援立之功，建宁四年十月朔，率髃臣朝于南宫，亲馈上寿。黄门令董萌[一]因此数为太后诉怨，帝深纳之，供养资奉有加于前。中常侍曹节﹑王甫疾萌附助太后，诬以谤讪永乐宫，[二]萌坐下狱死。熹平元年，太后母卒于比景，*[太]*后感疾而崩。立七年。合葬宣陵。</p>
              <p>　　注[一]汉官仪曰：&quot;黄门令秩六百石。&quot;</p>
              <p>　　注[二]灵帝母所居也。讪，谤毁也。</p>
              <p>　　孝仁董皇后讳某，河闲人。为解犊亭侯苌夫人，[一]生灵帝。建宁元年，帝即位，追尊苌为孝仁皇，陵曰慎陵，以后为慎园贵人。及窦氏诛，明年，帝使中常侍迎贵人，并征贵人兄宠到京师，上尊号曰孝仁皇后，居南宫嘉德殿，[二]</p>
              <p>　　宫称永乐。拜宠执金吾。后坐矫称永乐后属请，下狱死。</p>
              <p>　　注[一]苌，河闲孝王开孙淑之子也。</p>
              <p>　　注[二]嘉德殿在九龙门内。</p>
              <p>　　及窦太后崩，始与朝政，使帝卖官求货，自纳金钱，盈满堂室。中平五年，以后兄子卫尉修侯重[一]为票骑将军，领兵千余人。初，后自养皇子协，数劝帝立为太子，而何皇后恨之，议未及定而帝崩。何太后临朝，重与太后兄大将军进权埶相害，后每欲参干政事，太后辄相禁塞。后忿恚詈言曰：&quot;汝今辀张，怙汝兄耶？[二]当□票骑断何进头来。&quot;何太后闻，以告进。进与三公及弟车骑将军苗等奏：&quot;孝仁皇后使故中常侍夏恽﹑永乐太仆封谞等交通州郡，[三]辜较在所珍宝货赂，悉入西省。[四]蕃后故事不得留京师，[五]舆服有章，膳羞有品。请永乐后迁宫本国。&quot;奏可。何进遂举兵围骠骑府，收重，*[重]*免官自杀。后忧怖，疾病暴崩，在位二十二年。民闲归咎何氏。丧还河闲，合葬慎陵。</p>
              <p>　　注[一]修，今德州县也，故城在县南。&quot;修&quot;今作&quot;蓨&quot;，音条。</p>
              <p>　　注[二]辀张犹强梁也。</p>
              <p>　　注[三]汉官仪曰：&quot;永乐太仆，用中人为之。&quot;</p>
              <p>　　注[四]辜较，解见灵纪。西省，即谓永乐宫之司。</p>
              <p>　　注[五]蕃后谓平帝母卫姬。时王莽摄政，恐其专权，后不得留在京师，故云故事也。</p>
              <p>　　灵帝宋皇后讳某，扶风平陵人也，肃宗宋贵人之从曾孙也。建宁三年，选入掖庭为贵人。明年，立为皇后。父酆，执金吾，封不其乡侯。[一]</p>
              <p>　　注[一]不其，县，属琅邪郡，故城在今莱州即墨县西南，盖其县之乡也。其音基。决录注：&quot;酆字伯遇。&quot;</p>
              <p>　　后无宠而居正位，后宫幸姬觽，共谮毁。初，中常侍王甫枉诛勃海王悝及妃宋氏，[一]妃即后之姑也。甫恐后怨之，及与太中大夫程阿共构言皇后挟左道祝诅，[二]帝信之。光和元年，遂策收玺绶。后自致暴室，以忧死。在位八年。</p>
              <p>　　父及兄弟并被诛。诸常侍﹑小黄门在省闼者，皆怜宋氏无辜，共合钱物，收葬废后及酆父子，归宋氏旧茔嚱门亭。[三]</p>
              <p>　　注[一]熹平元年，王甫谮悝与中常侍郑飒交通，欲迎立悝，悝自杀，妃死狱中也。</p>
              <p>　　注[二]礼记曰：&quot;执左道以乱觽，杀无赦。&quot;郑玄注云：&quot;左道，若巫蛊也。&quot;</p>
              <p>　　注[三]诗云：&quot;乃立嚱门。&quot;注云：&quot;王之郭门曰嚱门。&quot;汉官仪曰：&quot;十二门皆有亭。&quot;</p>
              <p>　　帝后梦见桓帝怒曰：&quot;宋皇后有何罪过，而听用邪孽，使绝其命？勃海王悝既已自贬，又受诛毙。今宋氏及悝自诉于天，上帝震怒，[一]罪在难救。&quot;梦殊明察。帝既觉而恐，以事问于羽林左监许永[二]曰：&quot;此何祥？其可攘[三]乎？&quot;</p>
              <p>　　永对曰：&quot;宋皇后亲与陛下共承宗庙，母临万国，历年已久，海内蒙化，过恶无闻。而虚听谗□之说，以致无辜之罪，身婴极诛，祸及家族，天下臣妾，咸为怨痛。勃海王悝，桓帝母弟也。处国奉藩，未尝有过。</p>
              <p>　　陛下曾不证审，遂伏其辜。昔晋侯失刑，亦梦大厉被发属地。[四]天道明察，鬼神难诬。宜并改葬，以安冤魂。反宋后之徙家，复勃海之先封，以消厥咎。&quot;</p>
              <p>　　帝弗能用，寻亦崩焉。</p>
              <p>　　注[一]上帝，天也。震，动也。书曰&quot;帝乃震怒&quot;也。</p>
              <p>　　注[二]续汉志曰：&quot;羽林左监一人，秩六百石，主羽林左骑。右亦如之。&quot;&quot;永&quot;或作&quot;咏&quot;。</p>
              <p>　　注[三]攘谓除也。</p>
              <p>　　注[四]左传曰：&quot;晋侯梦大厉，被发及地，搏膺而踊曰：'杀余孙，不义，余得请于帝矣。'&quot;杜预注曰：&quot;厉鬼，赵氏之先祖也。晋侯先杀赵同﹑赵括，故怒也。&quot;</p>
              <p>　　灵思何皇后讳某，南阳宛人。家本屠者，以选入掖庭。[一]长七尺一寸。生皇子辩，养于史道人家，号曰史侯。[二]拜后为贵人，甚有宠幸。性强忌，后宫莫不震慑。</p>
              <p>　　注[一]风俗通曰，汉以八月筭人。后家以金帛赂遗主者以求入也。</p>
              <p>　　注[二]道人谓道术之人也。献帝春秋曰：&quot;灵帝数失子，不敢正名，养道人史子眇家，号曰史侯。&quot;</p>
              <p>　　光和三年，立为皇后。明年，追号后父真为车骑将军﹑舞阳宣德侯，因封后母兴为舞阳君。时王美人任娠，[一]畏后，乃服药欲除之，而胎安不动，又数梦负日而行。四年，生皇子协，后遂酖杀美人。帝大怒，欲废后，诸宦官固请得止。董太后自养协，号曰董侯。</p>
              <p>　　注[一]左传曰：&quot;邑姜方娠。&quot;杜预注曰：&quot;怀胎为娠。&quot;音之刃反，一音身。</p>
              <p>　　王美人，赵国人也。祖父苞，五官中郎将。美人丰姿色，聪敏有才明，能书会计，[一]以良家子应法相选入掖庭。帝愍协早失母，又思美人，作追德赋、令仪颂。</p>
              <p>　　注[一]会计谓总会其数而筭。</p>
              <p>　　中平六年，帝崩，皇子辩即位，尊后为皇太后。太后临朝。后兄大将军进欲诛宦官，反为所害；舞阳君亦为乱兵所杀。并州牧董卓被征，将兵入洛阳，陵虐朝庭，遂废少帝为弘农王而立协，是为献帝。扶弘农王下殿，北面称臣。太后鲠涕，髃臣含悲，莫敢言。董卓又议太后踧迫永乐宫，至令忧死，逆妇姑之礼，乃迁于永安宫，因进酖，弒而崩。在位十年。董卓令帝出奉常亭举哀，[一]公卿皆白衣会，不成丧也。[二]合葬文昭陵。</p>
              <p>　　注[一]华延鉨洛阳记曰：&quot;城内有奉常亭。&quot;</p>
              <p>　　注[二]有凶事素服而朝，谓之白衣会。左传曰：&quot;不书葬，不成丧。&quot;</p>
              <p>　　初，太后新立，当谒二祖庙，欲斋，辄有变故，如此者数，竟不克。时有识之士心独怪之，后遂因何氏倾没汉祚焉。</p>
              <p>　　明年，山东义兵大起，讨董卓之乱。卓乃置弘农王于阁上，使郎中令李儒进酖，曰：&quot;服此药，可以辟恶。&quot;王曰：&quot;我无疾，是欲杀我耳！&quot;不肯饮。强饮之，不得已，乃与妻唐姬及宫人饮燕别。酒行，王悲歌曰：&quot;天道易兮我何艰！弃万乘兮退守蕃。逆臣见迫兮命不延，逝将去汝兮适幽玄！&quot;因令唐姬起舞，姬抗袖而歌*(一)*曰：&quot;皇天崩兮后土颓，[二]身为帝兮命夭摧。死生路异兮从此乖，柰我茕独兮心中哀！&quot;因泣下呜咽，坐者皆歔欷。王谓姬曰：&quot;卿王者妃，埶不复为吏民妻。</p>
              <p>　　自爱，从此长辞！&quot;遂饮药而死。时年十八。</p>
              <p>　　注[一]抗，举也。</p>
              <p>　　注[二]史记，周烈王崩，周人谓齐威王曰&quot;天崩地坼&quot;也。</p>
              <p>　　唐姬，颍川人也。王薨，归乡里。父会稽太守瑁欲嫁之，姬誓不许。及李傕破长安，遣兵钞关东，略得姬。傕因欲妻之，固不听，而终不自名。[一]尚书贾诩知之，[二]以状白献帝。帝闻感怆，乃下诏迎姬，置园中，使侍中持节拜为弘农王妃。</p>
              <p>　　注[一]不自名少帝之姬也。袁宏纪曰：&quot;为傕所略，不敢自言。&quot;</p>
              <p>　　注[二]魏志曰：&quot;诩字文和，武威姑臧人。少时汉阳阎忠见而异之，曰：'诩有良、平之才。'&quot;初平元年二月，葬弘农王于故中常侍赵忠成圹中，[一]谥曰怀王。</p>
              <p>　　注[一]赵忠先有成圹，因而葬焉。</p>
              <p>　　帝求母王美人兄斌，斌将妻子诣长安，赐第宅田业，拜奉车都尉。</p>
              <p>　　兴平元年，帝加元服。有司奏立长秋宫。诏曰：&quot;朕禀受不弘，遭值祸乱，未能绍先，以光故典。皇母前薨，未卜宅兆，礼章有阙，中心如结。[一]三岁之戚，盖不言吉，且须其后。&quot;于是有司乃奏追尊王美人为灵怀皇后，改葬文昭陵，仪比敬、恭二陵，[二]使光禄大夫持节行司空事奉玺绶，斌与河南尹骆业复土。</p>
              <p>　　注[一]诗云：&quot;心如结兮。&quot;</p>
              <p>　　注[二]敬，章帝陵。恭，安帝陵。</p>
              <p>　　斌还，迁执金吾，封都亭侯，[一]食邑五百户。病卒，赠前将军印绶，谒者监护丧事。长子端袭爵。</p>
              <p>　　注[一]凡言都亭者，并城内亭也。汉法，大县侯位视三公，小县侯位视上卿，乡侯、亭侯视中二千石也。</p>
              <p>　　献帝伏皇后讳寿，琅邪东武人，[一]大司徒湛之八世孙也。父完，沈深有大度，袭爵不其侯，尚桓帝女阳安公主，[二]为侍中。</p>
              <p>　　注[一]东武，今密州诸城县。</p>
              <p>　　注[二]阳安，县，属汝南郡，故城在今豫州朗山县东北。</p>
              <p>　　初平元年，从大驾西迁长安，后时入掖庭为贵人。兴平二年，立为皇后，完迁执金吾。帝寻而东归，李傕、郭汜等追败乘舆于曹阳，帝乃潜夜度河走，[一]</p>
              <p>　　六宫皆步行出营。[二]后手持缣数匹，董承使符节令孙徽以刃胁夺之，杀傍侍者，血溅后衣。[三]既至安邑，御服穿敝，唯以枣栗为粮。建安元年，拜完辅国将军，仪比三司。完以政在曹操，自嫌尊戚，乃上印绶，拜中散大夫，寻迁屯骑校尉。十四年卒，子典嗣。</p>
              <p>　　注[一]度所在今陕州陕县北。水经曰铜翁仲所没处，是献帝东迁潜度所。</p>
              <p>　　注[二]周礼曰：&quot;王后率六宫之人。&quot;郑玄注曰：&quot;六宫之人，夫人以下，分居后之六宫者。&quot;</p>
              <p>　　注[三]溅音子见反。</p>
              <p>　　自帝都许，守位而已，宿韂兵侍，莫非曹氏党旧姻戚。议郎赵彦尝为帝陈言时策，曹操恶而杀之。其余内外，多见诛戮。操后以事入见殿中，帝不任其愤，因曰：&quot;君若能相辅，则厚；不尔，幸垂恩相舍。&quot;操失色，俛仰求出。旧仪，三公领兵朝见，令虎贲执刃挟之。操出，顾左右，汗流浃背，[一]自后不敢复朝请。董承女为贵人，操诛承而求贵人杀之。帝以贵人有□，[二]累为请，不能得。后自是怀惧，乃与父完书，言曹操残逼之状，令密图之。完不敢发。至十九年，事乃露泄。操追大怒，遂逼帝废后，假为策曰：&quot;皇后寿，得由卑贱，登显尊极，自处椒房，[三]二纪于兹。既无任、姒徽音之美，[四]又乏谨身养己之福，[五]而阴怀妒害，苞藏祸心，弗可以承天命，奉祖宗。今使御史大夫郗虑持节策诏，其上皇后玺绶，[六]退避中宫，迁于它馆。呜呼伤哉！自寿取之，未致于理，为幸多焉。&quot;又以尚书令华歆为郗虑副，[七]勒兵入宫收后。闭户藏壁中，歆就牵后出。时帝在外殿，引虑于坐。后被发徒跣行泣过诀曰：&quot;不能复相活邪？&quot;帝曰：</p>
              <p>　　&quot;我亦不知命在何时！&quot;顾谓虑曰：&quot;郗公，天下宁有是邪？&quot;遂将后下暴室，以幽崩。所生二皇子，皆酖杀之。后在位二十年，兄弟及宗族死者百余人，母盈等十九人徙涿郡。</p>
              <p>　　注[一]浃，彻也，音子协反。</p>
              <p>　　注[二]说文曰：&quot;□，孕也。&quot;音仁荫反。</p>
              <p>　　注[三]汉官仪曰：&quot;皇后称椒房，取其蕃实之义也。&quot;诗云：&quot;椒聊之实，蕃衍盈升。&quot;</p>
              <p>　　注[四]大任，文王母。大姒，武王母。徽，美也。诗云：&quot;大姒嗣徽音。&quot;</p>
              <p>　　注[五]左传曰：&quot;人受天地之中而生，谓之命。能者养之以福，不能者败以取祸。&quot;</p>
              <p>　　注[六]蔡邕独断曰：&quot;皇后赤绶玉玺。&quot;续汉志曰：&quot;乘舆黄赤绶，四彩黄赤缥绀，淳黄圭，绶长二丈九尺九寸，五百首。太皇太后、皇太后，其绶皆与乘舆同。&quot;</p>
              <p>　　注[七]魏志曰：&quot;华歆字子鱼，平原高唐人。代荀彧为尚书令。虑字鸿预，山阳高平人。&quot;</p>
              <p>　　献穆曹皇后讳节，[一]魏公曹操之中女也。建安十八年，操进三女宪、节、华为夫人，聘以束帛玄纁五万匹，小者待年于国。[二]十九年，并拜为贵人。及伏皇后被弒，明年，立节为皇后。魏受禅，遣使求玺绶，后怒不与。如此数辈，后乃呼使者入，亲数让之，以玺抵轩下，[三]因涕泣横流曰：&quot;天不祚尔！&quot;左右皆莫能仰视。后在位七年。魏氏既立，以后为山阳公夫人。自后四十一年，魏景*(初)**[元]*元年薨，合葬禅陵，车服礼仪皆依汉制。</p>
              <p>　　注[一]谥法曰：&quot;布德执义曰穆。&quot;</p>
              <p>　　注[二]留住于国，以待年长。</p>
              <p>　　注[三]抵，掷也。轩，阑板也。</p>
              <p>　　论曰：汉世皇后无谥，皆因帝谥以为称。虽吕氏专政，上官临制，亦无殊号。[一]</p>
              <p>　　中兴，明帝始建光烈之称，其后并以德为配，至于贤愚优劣，混同一贯，故马、窦二后俱称德焉。其余唯帝之庶母及蕃王承统，以追尊之重，特为其号，如恭怀、孝崇之比是也。初平中，蔡邕始追正和熹之谥，[二]其安思、顺烈以下，皆依而加焉。</p>
              <p>　　注[一]上官，昭帝后也。</p>
              <p>　　注[二]蔡邕集谥议曰：&quot;汉世母氏无谥，至于明帝始建光烈之称，是后转因帝号加之以德，上下优劣，混而为一，违礼'大行受大名，小行受小名'之制。谥法'有功安人曰熹'。帝后一体，礼亦宜同。大行皇太后谥宜为和熹。&quot;</p>
              <p>　　赞曰：坤惟厚载，阴正乎内。[一]诗美好逑，[二]易称归妹。[三]祁祁皇孋，言观贞淑。[四]媚兹良哲，承我天禄。班政兰闺，宣礼椒屋。[五]既云德升，亦曰幸进。[六]身当隆极，族渐河润。[七]视景争晖，方山并峻。乘刚多阻，行地必顺。[八]咎集骄满，福协贞信。庆延自己，祸成谁衅。</p>
              <p>　　注[一]易曰：&quot;坤厚载物。&quot;又曰：&quot;女正位乎内，男正位乎外。&quot;</p>
              <p>　　注[二]逑，匹也。诗云：&quot;窈窕淑女，君子好逑。&quot;言后妃有关睢之德，为君子好匹。</p>
              <p>　　注[三]兑下震上，归妹卦也。妇人谓嫁曰归，妹为少女之称。兑为少阴，震为长阳，少阴而承长阳，悦以动之，归妹之象也。以六五与九二相应，五为王侯，故易言&quot;帝乙归妹&quot;。</p>
              <p>　　注[四]祁祁，觽多也。孋亦俪也。观，示也。言诸后皆示其贞淑，配皇为俪。</p>
              <p>　　案字书无&quot;孋&quot;字，相传音丽，萧该音离。</p>
              <p>　　注[五]班固西都赋曰：&quot;后宫则掖庭椒房，后妃之室。兰林蕙草，披香发越。&quot;</p>
              <p>　　兰林，殿名，故言兰闺。椒屋即椒房也。</p>
              <p>　　注[六]德升谓马、邓等也。幸进谓阎、何之类也。</p>
              <p>　　注[七]公羊传曰&quot;河海润千里&quot;也。</p>
              <p>　　注[八]易屯卦象曰：&quot;六二之难，乘刚也。&quot;又坤卦曰：&quot;牝马地类，行地无疆。&quot;</p>
              <p>　　王弼注云：&quot;地之所以得无疆者，以卑顺行之故也。&quot;</p>
              <p>　　汉制，皇女皆封县公主，仪服同列侯。[一]其尊崇者，加号长公主，仪服同蕃王。[二]诸王女皆封乡、亭公主，仪服同乡、亭侯。[三]肃宗唯特封东平宪王苍、琅邪孝王京女为县公主。[四]其后安帝、桓帝妹亦封长公主，同之皇女。[五]</p>
              <p>　　其皇女封公主者，所生之子袭母封为列侯，[六]皆传国于后。乡、亭之封，则不传袭。其职僚品秩，事在百官志。[七]不足别载，故附于后纪末。</p>
              <p>　　注[一]汉法，大县侯视三公。</p>
              <p>　　注[二]蔡邕曰：&quot;帝女曰公主，姊妹曰长公主。&quot;建武十五年，封*(武)**[舞]*阳公主为长公主，即是帝女尊崇亦为长，非惟姊妹也。舆服志曰&quot;长公主赤□軿车，与诸侯同绶&quot;也。</p>
              <p>　　注[三]乡、亭侯视中二千石。</p>
              <p>　　注[四]东平王传曰：&quot;封苍女五人为县公主。&quot;孝王女，传不见其数。</p>
              <p>　　注[五]案：邓禹玄孙少府曪尚舞阴长公主，耿弇曾孙侍中良尚*(汉)**[濮]*阳长公主，岑彭玄孙魏郡守熙尚□阳长公主，来歙玄孙虎贲中郎将定尚平氏长公主，并安帝妹也。长社、益阳公主，桓帝妹也。解见上。</p>
              <p>　　注[六]溤定，获嘉公主子，袭封获嘉侯；冯奋，平阳公主子，袭封平阳侯。此其类也。</p>
              <p>　　注[七]沉约谢俨传曰：&quot;范晔所撰十志，一皆托俨。搜撰垂毕，遇晔败，悉蜡以覆车。宋文帝令丹阳尹徐湛之就俨寻求，巳不复得，一代以为恨。其志今阙。&quot;续汉志曰：&quot;诸公主家令一人，六百石；</p>
              <p>　　丞一人，三百石；其余属吏，增减无常。&quot;汉官仪曰&quot;长公主傅一人，私府长一人，食官一人，永巷长一人，家令一人，秩皆六百石，各有员吏。而乡公主傅一人，秩六百石，仆一人，六百石，家丞一人，三百石&quot;也。</p>
              <p>　　皇女义王，建武十五年封舞阳长公主，适*(延)*陵乡侯太仆梁松。[一]松坐诽谤诛。</p>
              <p>　　注[一]舞阳，县，属颍川郡。松，梁统之子。其传云：&quot;尚光武女舞阴公主。&quot;</p>
              <p>　　又邓训传：&quot;舞阴公主子梁扈，有罪，训与交通。&quot;此云舞阳，误也。皇女中礼，十五年封涅阳公主，适显亲侯大鸿胪窦固，[一]肃宗尊为长公主。</p>
              <p>　　注[一]涅阳，属南阳郡。显亲，县，属汉阳郡。固，窦融子。皇女红夫，十五年封馆陶公主，适驸马都尉韩光。光坐与淮阳王延谋反诛。皇女礼刘，十七年封淯阳公主，适阳安侯长乐少府郭璜。[一]璜坐与窦宪谋反诛。</p>
              <p>　　注[一]璜，郭况子也。皇女绶，[一]二十一年封郦邑公主，适新阳侯世子阴丰。</p>
              <p>　　丰害主，诛死。[二]</p>
              <p>　　注[一]&quot;绶&quot;一作&quot;缓&quot;。</p>
              <p>　　注[二]郦，县，属南阳郡，音掷亦反。新阳，县，属汝南郡。丰，阴就子。世祖五女。</p>
              <p>　　皇女姬，永平二年封获嘉长公主，适杨邑侯将作大匠冯柱。[一]</p>
              <p>　　注[一]获嘉，县，属河内郡。杨邑，县，属太原郡。柱，*(马)**[冯]*鲂子。</p>
              <p>　　皇女奴，三年封平阳公主，[一]适大鸿胪冯顺。[二]</p>
              <p>　　注[一]平阳，县，属河东郡。</p>
              <p>　　注[二]冯勤子也。皇女迎，[一]三年封隆虑公主，[二]适牟平侯耿袭。[三]</p>
              <p>　　注[一]&quot;迎&quot;或作&quot;延&quot;。</p>
              <p>　　注[二]隆虑，县，属河内郡。</p>
              <p>　　注[三]牟平，县，属东莱郡。袭，耿弇弟舒之子。皇女次，三年封平氏公主。[一]</p>
              <p>　　注[一]平氏，县，属南阳郡。既不言所适，不显始终，盖史阙之也。它皆仿此。</p>
              <p>　　皇女致，三年封沁水公主，[一]适高密侯邓干。[二]</p>
              <p>　　注[一]沁水，县，属河内郡。</p>
              <p>　　注[二]干，邓震之子，禹之孙。皇女小姬，十二年封平嚱公主，[一]适昌安侯侍中邓蕃。[二]</p>
              <p>　　注[一]平嚱，县，属河内郡。</p>
              <p>　　注[二]昌安，县，属高密国。蕃，邓袭子，禹之孙也。皇女仲，十七年封浚仪公主，适軮侯[一]黄门侍郎王度。[二]</p>
              <p>　　注[一]&quot;軮&quot;，志作&quot;轪&quot;，音□。师古曰：又音徒系反。</p>
              <p>　　注[二]軮，县，属江夏郡。度，王符子，霸之孙。皇女惠，十七年封武安公主，适征羌侯世子黄门侍郎来棱，[一]安帝尊为长公主。</p>
              <p>　　注[一]征羌，县，属汝南郡。棱，曪之子，歙之孙。皇女臣，建初元年封鲁阳公主。[一]</p>
              <p>　　注[一]鲁阳，县，属南阳郡。皇女小迎，元年封乐平公主。[一]</p>
              <p>　　注[一]乐平，太清县，属东郡，章帝更名。皇女小民，元年封成安公主。[一]</p>
              <p>　　注[一]成安，县，属颍川郡。显宗十一女。</p>
              <p>　　皇女男，建初四年封武德长公主。皇女王，四年封平邑公主，[一]适黄门侍郎冯由。</p>
              <p>　　注[一]平邑，县，属代郡，今魏郡昌乐东北又有平邑城。</p>
              <p>　　皇女吉，永元五年封阴安公主。[一]</p>
              <p>　　注[一]阴安，县，属魏郡。肃宗三女。</p>
              <p>　　皇女保，延平元年封修武长公主。[一]</p>
              <p>　　注[一]修武，县，属河内郡。皇女成，元年封共邑公主。[一]</p>
              <p>　　注[一]共，县，属河内郡。皇女利，元年封临颍公主。[一]适即墨侯侍中贾建。</p>
              <p>　　[二]</p>
              <p>　　注[一]县，属颍川郡。</p>
              <p>　　注[二]即墨，县，属胶东国。建，贾参子，复之曾孙。皇女兴，元年封闻喜公主。[一]</p>
              <p>　　注[一]闻喜，县，属河东郡。和帝四女。</p>
              <p>　　皇女生，永和三年封舞阳长公主。皇女成男，三年封冠军长公主。[一]</p>
              <p>　　注[一]冠军，县，属南阳郡。</p>
              <p>　　皇女广，永和六年封汝阳长公主。[一]</p>
              <p>　　注[一]汝阳，县，属汝南郡。顺帝三女。</p>
              <p>　　皇女华，延熹元年封阳安长公主，适不其侯辅国将军伏完。[一]</p>
              <p>　　注[一]完，伏湛*(五)**[七]*世孙。皇女坚，七年封颍阴长公主。[一]</p>
              <p>　　注[一]颍阴，县，属颍川郡。皇女修，九年封阳翟长公主。桓帝三女。</p>
              <p>　　皇女某，光和三年封万年公主。灵帝一女。</p>
              <p>　　校勘记</p>
              <p>　　四三六页二行更封显长社*(县)*侯按：王先谦谓&quot;县&quot;字衍，今据删。</p>
              <p>　　四三六页六行油犍軿车按：校补谓今续志作&quot;油画軿车&quot;。</p>
              <p>　　四三六页一０行司徒刘*(喜)**[熹]*据钱大昭说改。按：校补谓本书安纪、顺纪皆作&quot;熹&quot;，通鉴亦作&quot;熹&quot;，惟袁宏后汉纪两见皆作&quot;喜&quot;。</p>
              <p>　　四三七页一一行又何不早征诸王子按：&quot;又&quot;原斗&quot;人&quot;，径改正。</p>
              <p>　　四三八页七行妠*(妠)*娶也陈景云谓下&quot;妠&quot;字衍，今据删。</p>
              <p>　　四三八页一０行时*(西)*河*[西]*扰乱陈景云谓&quot;西河&quot;当作&quot;河西&quot;，今据改。</p>
              <p>　　四四二页六行诏安平王豹按：校补引钱大昭说，谓&quot;豹&quot;疑当作&quot;续&quot;。</p>
              <p>　　四四二页一二行石蠡吾侯翼子桓帝兄按：正文云&quot;帝弟平原王石&quot;，此云&quot;桓帝兄&quot;，必有一误。</p>
              <p>　　四四二页一四行□已下为匣按：&quot;下&quot;原斗&quot;而&quot;，径改正。</p>
              <p>　　四四四页一行汉*(书)*旧仪按：当依韂宏传作&quot;汉旧仪&quot;，&quot;书&quot;字衍，今删。</p>
              <p>　　四四四页七行至延熹*(三)**[二]*年据汲本、殿本改。</p>
              <p>　　四四四页九行桓帝邓皇后讳猛女按：东观记云&quot;字猛&quot;，无&quot;女&quot;字。续天文志同。</p>
              <p>　　四四四页一二行改姓为薄按：袁纪&quot;薄&quot;作&quot;亳&quot;。</p>
              <p>　　四四五页二行又封统弟秉为淯阳侯按：袁纪&quot;秉&quot;作&quot;庾&quot;，&quot;淯&quot;作&quot;育&quot;。</p>
              <p>　　四四五页一０行父*(讳)*武殿本无此三字，考证谓监本此三字是注文，依宋本删。今按：各旧本此三字皆作正文，与北监本不同。考证所云之&quot;宋本&quot;，不知宋刊何本也。又按：校补引顾炎武说，谓&quot;讳&quot;字衍，今据删。</p>
              <p>　　四四五页一二行立解犊亭侯宏按：王先谦谓&quot;犊&quot;当作&quot;渎&quot;。</p>
              <p>　　四四六页六行太后母卒于比景*[太]*后感疾而崩据王鸣盛说及通鉴补。</p>
              <p>　　四四七页九行*[重]*免官自杀据汲本、殿本补。按：王先谦谓疑当作&quot;免重官，重自杀&quot;，而传写倒脱也。</p>
              <p>　　四四八页一行肃宗宋贵人之从曾孙也按：刊误谓宋贵人安得有从曾孙姓宋者，当是漏一&quot;父&quot;字。</p>
              <p>　　四五０页三行聪敏有才明能书会计按：&quot;明能&quot;二字疑斗倒，御览一四五引，正作&quot;聪敏有才能，明书会计&quot;。</p>
              <p>　　四五０页四行选入掖庭按：御览一四五引，下有&quot;为何后所酖&quot;五字。</p>
              <p>　　四五三页三行符节令孙徽按：御览八一八引华峤后汉书，&quot;徽&quot;作&quot;微&quot;，袁纪作&quot;俨&quot;。</p>
              <p>　　四五三页一四行操追大怒按：校补引钱大昭说，谓闽本无&quot;追&quot;字。</p>
              <p>　　四五四页三行闭户藏壁中按：刊误谓案文&quot;闭户&quot;上少一&quot;后&quot;字。</p>
              <p>　　四五五页五行自后四十一年魏景*(初)**[元]*元年薨校补引周寿昌说，谓自后四十一年，案魏志为魏主奂景元元年。志载其年六月己未，故汉献帝夫人节薨。</p>
              <p>　　此作&quot;景初&quot;，误。景初乃魏明帝纪元也。今据改。</p>
              <p>　　四五六页八行归妹之象也按：&quot;归&quot;原斗&quot;嫁&quot;，径据汲本、殿本改正。</p>
              <p>　　四五七页七行封*(武)**[舞]*阳公主为长公主据校补改。按：校补谓下文皇女义王注文及注释均作&quot;舞阳&quot;，则此注作&quot;武阳&quot;误。</p>
              <p>　　四五七页一一行尚*(汉)**[濮]*阳长公主集解引钱大昭说，谓&quot;汉阳&quot;当从耿弇传作&quot;濮阳&quot;。今据改。</p>
              <p>　　四五七页一二行长社益阳公主桓帝妹也按：集解引惠栋说，谓长社公主桓帝姊，注误为桓帝妹。</p>
              <p>　　四五七页一三行冯定获嘉公主子袭封获嘉侯按：张森楷校勘记谓案冯鲂传，袭封获嘉侯者乃定弟石，非定也。</p>
              <p>　　四五八页四行适*(延)*陵乡侯太仆梁松洪亮吉谓案明帝纪及梁统传，皆云封陵乡侯。水经注，清水又东北径陵乡西，太仆梁松国也。此&quot;延&quot;字衍文。今据删。</p>
              <p>　　四五八页五行其传云尚光武女舞阴公主按：校补谓今梁统传作&quot;尚舞阴长公主&quot;，此省&quot;长&quot;字。</p>
              <p>　　四五八页八行固窦融子按：校补谓固乃融弟友之子，自有传，注误。</p>
              <p>　　四五九页三行皇女奴三年封平阳公主按：校补引洪亮吉说，谓冯勤传称&quot;平阳长公主&quot;，盖肃宗时所加。下平嚱公主小姬、浚仪公主仲，邓禹、王霸传皆称&quot;长公主&quot;，与此同。</p>
              <p>　　四五九页一０行皇女次三年封平氏公主按：&quot;三&quot;原斗&quot;二&quot;，径改正。</p>
              <p>　　四五九页一一行平氏县属南阳郡按：&quot;郡&quot;原斗&quot;县&quot;，径据汲本、殿本改正。</p>
              <p>　　四五九页一二行皇女致三年封沁水公主按：集解引钱大昭说，谓五行志作&quot;长公主&quot;。</p>
              <p>　　四六０页三行軮志作轪音□师古曰又音徒系反&quot;轪&quot;字原本模糊，各本多作&quot;□&quot;，集解本依殿本，□大作&quot;轪&quot;。□字别本皆作&quot;伏&quot;。今按：&quot;伏&quot;乃&quot;□&quot;之斗，□音大，今人习见&quot;伏&quot;字，故斗&quot;□&quot;为&quot;伏&quot;耳。</p>
              <p>　　四六０页一五行皇女王四年封平邑公主适黄门侍郎冯由按：校补谓由即冯顺之子，勤之孙也。&quot;平邑&quot;勤传作&quot;平安&quot;，传注引东观记，又作&quot;安平&quot;。</p>
              <p>　　四六一页八行皇女利元年封临颍公主适即墨侯侍中贾建按：校补谓据贾复传，建尚主在安帝元初元年，主于安帝为姊妹，故传称&quot;长公主&quot;。</p>
              <p>　　四六二页五行伏湛*(五)**[七]*世孙据殿本考证引何焯说改。</p>
            </td>
          </tr>
        </table>
        <p>&nbsp;</p><table width="460" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='11.htm'>上一页 </a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='13.htm'>下一页 </a></div>
                  </td>
                </tr>
              </table>
              <p align=center>作者：[南朝宋]范晔 
              <hr width=90%>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
        
      </td>
      <td valign="top" width="19"><img src="rightbg.gif" width="19" height="400"><img src="right.gif" width="19" height="146"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="66" height="21"><img src="bottom1.gif" width="66" height="21"></td>
      <td background="bottombg.gif" width="500"></td>
      <td width="210"></td>
    </tr>
  </table>
</div>
</body>
</html>
