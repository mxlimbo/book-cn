<html>
<head>
<title>后汉书卷二十五　卓鲁魏刘列传　第十五</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0">
    <tr>
      <td width="239" height="24"><img src="up1.gif" width="239" height="24"></td>
      <td width="537" background="up1bg.gif"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="167" height="49"><img src="up2left.gif" width="167" height="49"></td>
      <td valign="bottom"><img src="bg.gif" width="50" height="20"><a href="content.htm"><img src="top.gif" width="46" height="15" border="0"></a><img src="bg.gif" width="40" height="7"><a href="26.htm"><img src="last.gif" width="46" height="15" border="0"></a><img src="bg.gif" width="40" height="30"><a href="28.htm"><img src="next.gif" width="46" height="15" border="0"></a></td>
      <td width="19" background="rightbg.gif">&nbsp;</td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td valign="top" width="66" background="leftbg.gif"><img src="up3.gif" width="66" height="580"></td>
      <td valign="top" align="center"> 
        <table width="520" cellspacing="0" cellpadding="0" align="center" border="0">
          <tr> 
            <td> 
              <p align="center">&nbsp;</p>
              <p align="center" class="h">后汉书卷二十五　卓鲁魏刘列传　第十五</p>
            </td>
          </tr>
        </table>
        <br>
        <table width="520" border="0" cellspacing="0" cellpadding="0" align="center">
          <tr> 
            <td>　　*鲁恭弟丕* 
              <p>　　卓茂字子康，南阳宛人也。父祖皆至郡守。茂，元帝时学于长安，事博士江生，[一]习诗、礼及历筭，究极师法，称为通儒。性宽仁恭爱。乡党故旧，虽行能与茂不同，而皆爱慕欣欣焉。[二]</p>
              <p>　　注[一]江生，鲁人江翁也。昭帝时为博士，号鲁诗宗。见前书。</p>
              <p>　　注[二]东观记曰：&quot;茂为人恬荡乐道，推实不为华貌，行己在于清浊之闲，自束发至白首，与人未尝有争竞。&quot;</p>
              <p>　　初辟丞相府史，事孔光，光称为长者。时尝出行，有人认其马。茂问曰：&quot;子亡马几何时？&quot;对曰：&quot;月余日矣。&quot;茂有马数年，心知其谬，嘿解与之，挽车而去，顾曰：&quot;若非公马，幸至丞相府归我。&quot;他日，马主别得亡者，乃诣府送马，叩头谢之。茂性不好争如此。</p>
              <p>　　后以儒术举为侍郎，给事黄门，迁密令。[一]劳心谆谆，视人如子，[二]举善而教，口无恶言，吏人亲爱而不忍欺之。[三]人尝有言部亭长受其米肉遗者，[四]</p>
              <p>　　茂辟左右问之曰：&quot;亭长为从汝求乎？为汝有事嘱之而受乎？将平居自以恩意遗之乎？&quot;人曰：&quot;往遗之耳。&quot;茂曰：&quot;遗之而受，何故言邪？&quot;人曰：&quot;窃闻贤明之君，使人不畏吏，吏不取人。今我畏吏，是以遗之，吏既卒受，故来言耳。&quot;茂曰：&quot;汝为敝人矣。</p>
              <p>　　凡人所以贵于禽兽者，以有仁爱，知相敬事也。今邻里长老尚致馈遗，此乃人道所以相亲，况吏与民乎？吏顾不当乘威力强请求耳。凡人之生，髃居杂处，故有经纪礼义以相交接。汝独不欲修之，宁能高飞远走，不在人闲邪？亭长素善吏，岁时遗之，礼也。&quot;人曰：&quot;苟如此，律何故禁之？&quot;茂笑曰：&quot;律设大法，礼顺人情。今我以礼教汝，汝必无怨恶；以律治汝，何所措其手足乎？一门之内，小者可论，大者可杀也。且归念之！&quot;于是人纳其训，吏怀其恩。初，茂到县，有所废置，吏人笑之，邻城闻者皆蚩其不能。河南郡为置守令，茂不为嫌，理事自若。[五]数年，教化大行，道不拾遗。平帝时，天下大蝗，河南二十余县皆被其灾，独不入密县界。督邮言之，[六]太守不信，自出案行，见乃服焉。</p>
              <p>　　注[一]密，今洛州密县也。</p>
              <p>　　注[二]谆谆，忠谨之貌也。诗曰：&quot;诲尔谆谆。&quot;音之顺反。</p>
              <p>　　注[三]家语曰：&quot;密子贱为单父宰，人不忍欺。&quot;</p>
              <p>　　注[四]部谓所部也。</p>
              <p>　　注[五]东观记曰：&quot;守令与茂并居，久之，吏人不归往守令。&quot;</p>
              <p>　　注[六]续汉志曰：&quot;郡监县有五部，部有督邮掾，以察诸县也。&quot;</p>
              <p>　　是时王莽秉政，置大司农六部丞，劝课农桑，[一]迁茂为京部丞，密人老少皆涕泣随送。及莽居摄，以病免归郡，常为门下掾祭酒，不肯作职吏。</p>
              <p>　　注[一]王莽摄政，置大司农部丞十三人，人部一州，劝课农桑。今书及东观记并言六部。</p>
              <p>　　更始立，以茂为侍中祭酒，[一]从至长安，知更始政乱，以年老乞骸骨归。</p>
              <p>　　注[一]续汉志曰：&quot;侍中，无员，掌侍左右，顾问应对，本有仆射一人，中兴转为祭酒。&quot;</p>
              <p>　　时光武初即位，先访求茂，茂诣河阳谒见。[一]乃下诏曰：&quot;前密令卓茂，束身自修，执节淳固，诚能为人所不能为。夫名冠天下，当受天下重赏，故武王诛纣，封比干之墓，表商容之闾。[二]今以茂为太傅，封曪德侯，食邑二千户，[三]</p>
              <p>　　赐几杖车马，衣一袭，絮五百斤&quot;。[四]复以茂长子戎为太中大夫，次子崇为中郎，给事黄门。建武四年，薨，赐棺旘頉地，车驾素服亲临送葬。</p>
              <p>　　注[一]东观记曰，茂时年七十余矣。</p>
              <p>　　注[二]王子比干，纣杀之。商容，殷贤臣。武王入殷，命闳夭封比干之墓，命毕公表商容之闾。表，旌显也。闾，里门也。事见史记。</p>
              <p>　　注[三]东观记、续汉书皆作&quot;宣德侯&quot;。</p>
              <p>　　注[四]单复具谓之袭。</p>
              <p>　　子崇嗣，徙封泛乡侯，官至大司农。[一]崇卒，子棽嗣。[二]棽卒，子欣嗣。</p>
              <p>　　欣卒，子隆嗣。永元十五年，隆卒，无子，国除。</p>
              <p>　　注[一]泛乡在琅邪郡不其县。</p>
              <p>　　注[二]棽音丑金反，又所金反。</p>
              <p>　　初，茂与同县孔休、陈留蔡勋、安觽刘宣、楚国龚胜、上党鲍宣六人同志，不仕王莽时，并名重当时。休字子泉，哀帝初，守新都令。[一]后王莽秉权，休去官归家。及莽篡位，遣使赍玄纁、束帛，请为国师，遂欧血托病，杜门自绝。</p>
              <p>　　光武即位，求休、勋子孙，赐谷以旌显之。刘宣字子高，安觽侯崇之从弟，知王莽当篡，乃变名姓，抱经书隐避林薮。建武初乃出，光武以宣袭封安觽侯。</p>
              <p>　　擢龚胜子赐为上谷太守。胜、鲍宣事在前书。勋事在玄孙邕传。</p>
              <p>　　注[一]新都，县也，属南阳郡。</p>
              <p>　　论曰：建武之初，雄豪方扰，虓呼者连响，婴城者相望，[一]斯固倥偬不暇给之日。[二]卓茂断断小宰，无它庸能，[三]时已七十余矣，而首加聘命，优辞重礼，其与周、燕之君表闾立馆何异哉？[四]于是蕴愤归道之宾，[五]越关阻，捐宗族，以排金门者觽矣。夫厚性宽中近于仁，犯而不校邻于恕，[六]率斯道也，怨悔曷其至乎！[七]</p>
              <p>　　注[一]虓，虎怒也。诗曰：&quot;阚如虓虎。&quot;婴城，言以城自婴绕。</p>
              <p>　　注[二]字书曰：&quot;倥偬，穷困也。给，足也。&quot;日促事多，不暇给足也。</p>
              <p>　　注[三]断断犹专一也。书曰：&quot;断断猗无它伎。&quot;</p>
              <p>　　注[四]史记燕昭王即位，欲雪齐耻，以招贤者，得郭隗，为筑宫而师事之。</p>
              <p>　　注[五]蕴，积也。</p>
              <p>　　注[六]校，报也。邻，近也。曾子曰：&quot;犯而不校。&quot;</p>
              <p>　　注[七]怨谓为人所怨也。悔，恨也。</p>
              <p>　　鲁恭字仲康，扶风平陵人也。其先出于鲁*(倾)**[顷]*公，为楚所灭，迁于下邑，因氏焉。世吏二千石，哀平闲，自鲁而徙。祖父匡，王莽时，为羲和，有权数，号曰&quot;智囊&quot;。[一]父某，建武初，为武陵太守，卒官。时恭年十二，弟丕七岁，昼夜号踊不绝声，郡中赙赠无所受，[二]乃归服丧，礼过成人，乡里奇之。十五，与母及丕俱居太学，习鲁诗，[三]闭户讲诵，绝人闲事，兄弟俱为诸儒所称，学士争归之。</p>
              <p>　　注[一]匡设六筦之法以穷工商，故曰权数。</p>
              <p>　　注[二]公羊传曰：&quot;货财曰赙。&quot;</p>
              <p>　　注[三]高祖时鲁申公诗也。</p>
              <p>　　太尉赵□慕其志，每岁时遣子问以酒粮，皆辞不受。[一]恭怜丕小，欲先就其名，托疾不仕。郡数以礼请，谢不肯应，母强遣之，恭不得已而西，因留新丰教授。建初初，丕举方正，恭始为郡吏。太傅赵□闻而辟之。肃宗集诸儒于白虎观，恭特以经明得召，与其议。[二]</p>
              <p>　　注[一]问，遗也。</p>
              <p>　　注[二]与音豫也。</p>
              <p>　　□复举恭直言，待诏公车，拜中牟令。恭专以德化为理，不任刑罚。讼人许伯等争田，累守令不能决，恭为平理曲直，皆退而自责，辍耕相让。亭长从人借牛而不肯还之，牛主讼于恭。恭召亭长，□令归牛者再三，犹不从。恭叹曰：&quot;是教化不行也。&quot;欲解印绶去。掾史泣涕共留之，[一]亭长乃臱悔，还牛，诣狱受罪，恭贳不问。[二]于是吏人信服。建初七年，郡国螟伤稼，犬牙缘界，不入中牟。河南尹袁安闻之，疑其不实，使仁恕掾肥亲往廉之。[三]恭随行阡陌，俱坐桑下，有雉过，止其傍。傍有童儿，亲曰：&quot;儿何不捕之？&quot;儿言&quot;雉方将雏&quot;。亲瞿然而起，[四]与恭诀曰：&quot;所以来者，欲察君之政夡耳。今虫不犯境，此一异也；化及鸟兽，此二异也；竖子有仁心，此三异也。久留，徒扰贤者耳。&quot;</p>
              <p>　　还府，具以状白安，是岁，嘉禾生恭便坐廷中，[五]安因上书言状，帝异之。会诏百官举贤良方正，恭荐中牟名士王方，帝即征方诣公车，礼之与公卿所举同，方致位侍中。恭在事三年，州举尤异，会遭母丧去官，吏人思之。</p>
              <p>　　注[一]续汉志曰：&quot;县置掾史如郡。&quot;</p>
              <p>　　注[二]贳，宽贷也，音时夜反。</p>
              <p>　　注[三]仁恕掾，主狱，属河南尹，见汉官仪。廉，察也。</p>
              <p>　　注[四]瞿音久住反。</p>
              <p>　　注[五]便坐，于便侧之处，非正室也。续汉书云：&quot;恭谦不矜功，封以言府，府即奏上。尹以檄劳曰：'君以名德，久屈中牟，物产之化流行，天降休瑞，应行而生，尹甚嘉之。'&quot;后拜侍御史。和帝初立，议遣车骑将军窦宪与征西将军耿秉击匈奴，恭上疏谏曰：</p>
              <p>　　陛下亲劳圣思，日□不食，忧在军役，诚欲以安定北垂，为人除患，定万世之计也。臣伏独思之，未见其便。社稷之计，万人之命，在于一举。数年以来，秋稼不熟，人食不足，仓库空虚，国无畜积。会新遭大忧，人怀恐惧。[一]陛下躬大圣之德，履至孝之行，尽谅阴三年，听于頉宰。百姓阙然，三时不闻警跸之音，[二]莫不怀思皇皇，若有求而不得。[三]今乃以盛春之月，兴发军役，扰动天下，以事戎夷，诚非所以垂恩中国，改元正时，由内及外也。</p>
              <p>　　注[一]章帝崩也。</p>
              <p>　　注[二]三时，秋、夏、冬也。天子出警入跸。和帝章和二年二月即位，明年春，议击匈奴。帝在谅阴不出，故百姓三时不闻警跸。</p>
              <p>　　注[三]礼记□弓曰：&quot;鲁人颜丁善居丧，始死，皇皇焉如有求而不得。&quot;言百姓思帝，故恭引之。</p>
              <p>　　万民者，天之所生。天爱其所生，犹父母爱其子。一物有不得其所者，则天气为之舛错，况于人乎？故爱人者必有天报。昔太王重人命而去邠，故获上天之佑。[一]夫戎狄者，四方之异气也。蹲夷踞肆，与鸟兽无别。[二]若杂居中国，则错乱天气，污辱善人，是以圣王之制，羁縻不绝而已。[三]</p>
              <p>　　注[一]史记，古公修后稷、公刘之业，国人皆戴之。戎翟攻之，人人皆怒欲战，古公曰：&quot;人以我故战，杀人父子，予不忍为。&quot;乃与私属尽去邠，止于岐下。</p>
              <p>　　邠人举国扶老携弱，尽复归于岐下。旁国闻之，亦多归附。古公乃营筑城郭室屋而邑之，人皆歌颂其德。武王即位，追尊古公为大王。</p>
              <p>　　注[二]夷，平也。肆，放也。言平坐踞傲，肆放无礼也。</p>
              <p>　　注[三]字书曰：&quot;羁，马络头也。&quot;苍颉篇曰：&quot;縻，牛蹹也。&quot;</p>
              <p>　　今边境无事，宜当修仁行义，尚于无为，令家给人足，安业乐产。夫人道乂于下，则阴阳和于上，祥风时雨，覆被远方，夷狄重译而至矣。易曰：'有孚盈缶，终来有它吉。'[一]言甘雨满我之缶，诚来有我而吉已。[二]夫以德胜人者昌，以力胜人者亡。今匈奴为鲜卑所杀，远臧于史侯河西，去塞数千里，而欲乘其虚耗，利其微弱，是非义之所出也。前太仆祭肜远出塞外，卒不见一胡而兵已困矣。[三]</p>
              <p>　　白山之难，不绝如綖，[四]都护陷没，士卒死者如积，[五]迄今被其辜毒。孤寡哀思之心未弭，仁者念之，以为累息，柰何复欲袭其夡，不顾患难乎？今始征发，而大司农调度不足，[六]使者在道，分部督趣，[七]上下相迫，民闲之急亦已甚矣。三辅、并、凉少雨，麦根枯焦，牛死日甚，此其不合天心之效也。</p>
              <p>　　髃僚百姓，咸曰不可，陛下独柰何以一人之计，□万人之命，不恤其言乎？上观天心，下察人志，足以知事之得失。臣恐中国不为中国，岂徒匈奴而已哉！</p>
              <p>　　惟陛下留圣恩，休罢士卒，以顺天心。</p>
              <p>　　注[一]易比卦辞也。孚，诚信也。缶，土器也。王弼注云：&quot;亲乎天下，着信盈缶，应者岂一道而来，故必有它吉也。&quot;</p>
              <p>　　注[二]比卦坤下坎上。坤为土，缶之象也。坎为水，雨之象也。坎在坤上，故曰甘雨满我之缶。有诚信，则它人来附而吉也。</p>
              <p>　　注[三]永平十六年，窦固、祭肜、耿秉、来苗等四道出击匈奴。固至天山，击走呼衍王，肜坐不至涿邪山，无所见而还，下狱免为庶人也。</p>
              <p>　　注[四]白山即天山也。言肜、固俱击匈奴，固至天山，肜还下狱，同历艰危，故曰如綖。公羊传曰&quot;中国不绝若綖&quot;也。</p>
              <p>　　注[五]永平末年，焉耆、龟兹共攻没都护陈睦，杀吏士二千余人。</p>
              <p>　　注[六]度音大各反。</p>
              <p>　　注[七]趣音促。</p>
              <p>　　书奏，不从。每政事有益于人，恭辄言其便，无所隐讳。</p>
              <p>　　其后拜为鲁诗博士，由是家法学者日盛。迁侍中，数召燕见，问以得失，赏赐恩礼宠异焉。迁乐安相。[一]是时东州多盗贼，髃辈攻劫，诸郡患之。恭到，重购赏，开恩信，[二]其渠帅张汉等率支党降，恭上以汉补博昌尉，[三]其余遂自相捕击，尽破平之，州郡以安。</p>
              <p>　　注[一]章帝孙千乘王宠相也。和帝改千乘国为乐安国，故城在今淄州高苑县北。</p>
              <p>　　注[二]说文曰：&quot;以财相赇曰购。&quot;</p>
              <p>　　注[三]博昌，县，属千乘国，今青州县也。</p>
              <p>　　永元九年，征拜议郎。八月，饮酎，斋会章台，诏使小黄门特引恭前。其夜拜侍中，□使陪乘，劳问甚渥。冬，迁光禄勋，选举清平，京师贵戚莫能枉其正。</p>
              <p>　　十*(二)**[三]*年，代吕盖为司徒。[一]十五年，从巡狩南阳，除子抚为郎中，赐驸马从驾。[二]时弟丕亦为侍中。兄弟父子并列朝廷。后坐事策免。[三]殇帝即位，以恭为长乐韂尉。永初元年，复代梁鲔为司徒。[四]</p>
              <p>　　注[一]汉官仪曰：&quot;吕盖字君*(上)**[玉]*，苑陵人。&quot;</p>
              <p>　　注[二]驸，副也。非正所乘，皆为副。说文曰：&quot;驸马，副马也。&quot;</p>
              <p>　　注[三]续汉书曰&quot;坐族弟弘农都尉炳事免官&quot;也。</p>
              <p>　　注[四]汉官仪曰&quot;鲔字伯元，河东平阳人&quot;也。</p>
              <p>　　初，和帝末，下令麦秋得案验薄刑，而州郡好以苛察为政，因此遂盛夏断狱。</p>
              <p>　　恭上疏谏曰：</p>
              <p>　　臣伏见诏书，敬若天时，[一]忧念万民，为崇和气，罪非殊死，且勿案验。进柔良，退贪残，奉时令。[二]所以助仁德，顺昊天，致和气，利黎民者也。</p>
              <p>　　注[一]若，顺也。尚书尧典曰：&quot;乃命羲和，钦若昊天，敬授人时。&quot;</p>
              <p>　　注[二]言顺月令以行事也。</p>
              <p>　　旧制至立秋乃行薄刑，自永元十五年以来，改用孟夏，而刺吏、太守不深惟忧民息事之原，进良退残之化，[一]因以盛夏征召农人，拘对考验，连滞无已，司隶典司京师，四方是则，[二]而近于春月分行诸部，托言劳来贫人，而无隐恻之实，烦扰郡县，廉考非急，逮捕一人，罪延十数，[三]上逆时气，下伤农业。案易五月姤用事。[四]经曰：&quot;后以施令诰四方。&quot;[五]言君以夏至之日，施命令止四方行者，所以助微阴也。[六]行者尚止之，况于逮召考掠，夺其时哉！</p>
              <p>　　注[一]月令曰：&quot;孟夏，命太尉赞桀俊，遂贤良，举长大，行爵出禄，必当其位。&quot;</p>
              <p>　　注[二]汉官仪曰：&quot;司隶校尉董领京师及三辅、三河、弘农。&quot;</p>
              <p>　　注[三]逮，及也。辞所连及，即追捕之。</p>
              <p>　　注[四]东观记曰：&quot;五月姤卦用事。&quot;姤卦巽下干上，初六，一阴爻生，五月之卦也。本多作&quot;后&quot;，古字通。</p>
              <p>　　注[五]诰，理也。易姤卦象曰：&quot;天下有风，姤，后以施令诰四方。&quot;干为天，君之象也；巽为风，号令之象也；后，君也；故以喻人君施令也。</p>
              <p>　　注[六]易复卦曰：&quot;先王以至日闭关，商旅不行。&quot;故夏至宜止行也。五月阴气始生，故曰微阴。</p>
              <p>　　比年水旱伤稼，人饥流□。[一]今始夏，百谷权舆，阳气胎养之时。[二]自三月以来，阴寒不暖，物当化变而不被和气。月令：&quot;孟夏断薄刑，出轻系。行秋令则苦雨数来，五谷不熟。&quot;[三]又曰：&quot;仲夏挺重囚，益其食。[四]行秋令则草木零落，[五]人伤于疫。&quot;[六]夫断薄刑者，谓其轻罪已正，不欲令久系，故时断之也。臣愚以为今孟夏之制，可从此令，其决狱案考，皆以立秋为断，以顺时节，育成万物，则天地以和，刑罚以清矣。</p>
              <p>　　注[一]□，散也。</p>
              <p>　　注[二]尔雅曰：&quot;权舆，始也。&quot;万物皆含胎长养之时。</p>
              <p>　　注[三]郑玄注礼记云：&quot;申之气乘之也。苦雨，白露之类也，时物得而伤也。&quot;</p>
              <p>　　注[四]挺犹宽也。</p>
              <p>　　注[五]西之气乘之也。八月宿直昴，为狱主杀。</p>
              <p>　　注[六]大陵之气为害也。大陵，星名。春秋合诚图曰&quot;大陵主死丧&quot;也。</p>
              <p>　　初，肃宗时，断狱皆以冬至之前，自后论者互多驳异。邓太后诏公卿以下会议，恭议奏曰：</p>
              <p>　　夫阴阳之气，相扶而行，发动用事，各有时节。若不当其时，则物随而伤。王者虽质文不同，而兹道无变，四时之政，行之若一。月令，周世所造，而所据皆夏之时也，[一]其变者唯正朔、服色、牺牲、徽号、器械而已。[二]故曰：&quot;殷因于夏礼，周因于殷礼，所损益可知也。&quot;易曰：&quot;潜龙勿用。&quot;[三]言十一月、十二月阳气潜臧，未得用事。虽煦嘘万物，养其根荄，[四]而犹盛阴在上，地涷水冰，阳气否隔，闭而成冬。故曰：&quot;履霜坚冰，阴始凝也。驯致其道，至坚冰也。&quot;[五]言五月微阴始起，至十一月坚冰至也。</p>
              <p>　　注[一]谓气候及星辰□旦，皆夏时也。</p>
              <p>　　注[二]夏以建寅为正，服色、牺牲、徽号、器械皆尚黑；殷以建丑为正，尚白；</p>
              <p>　　周以建子为正，尚赤。周以夜半为朔，殷以鸡鸣为朔，夏以平旦为朔。祭天地宗庙曰牺，卜得吉曰牲。徽号，旌旗之名也。器械，礼乐之器及甲兵也。</p>
              <p>　　注[三]龙以喻阳气，易干卦初九爻辞。</p>
              <p>　　注[四]荄，草根也，荄音该，又音皆。</p>
              <p>　　注[五]易坤卦象辞也。驯，顺也。言阴以卑顺为道，渐至显著，犹自履霜而至坚冰。</p>
              <p>　　夫王者之作，因时为法。孝章皇帝深惟古人之道，助三正之微，定律着令，[一]</p>
              <p>　　冀承天心，顺物性命，以致时雍。然从变改以来，年岁不熟，谷价常贵，人不宁安。小吏不与国同心者，率入十一月得死罪贼，不问曲直，便即格杀。虽有疑罪，不复谳正。一夫吁嗟，王道为亏，况于觽乎？易十一月&quot;君子以议狱缓死&quot;[二]可令疑罪使详其法，大辟之科，尽冬月乃断。其立春在十二月中者，勿以报囚如故事。[三]</p>
              <p>　　注[一]三正，三微也。前书音义曰：&quot;言阳气始施，万物微而未着，故曰微。&quot;</p>
              <p>　　一曰天统，谓周十一月建子为正，天始施之端也。二日地统，谓殷十二月建丑为正，地始化之端也。三曰人统，谓夏十三月建寅为正，人始成之端也。</p>
              <p>　　注[二]易中孚象词也。稽览图中孚十一月卦也。</p>
              <p>　　注[三]报囚，谓奏请报决也。</p>
              <p>　　后卒施行。</p>
              <p>　　恭再在公位，选辟高第，至列卿郡守者数十人。而其耆旧大姓，或不蒙荐举，至有怨望者。恭闻之，曰：&quot;学之不讲，是吾忧也。[一]诸生不有乡举者乎？&quot;</p>
              <p>　　终无所言。[二]恭性谦退，奏议依经，潜有补益，然终不自显，故不以刚直为称。三年，以老病策罢。六年，年八十一，卒于家。</p>
              <p>　　注[一]讲，习也。论语孔子之言也。</p>
              <p>　　注[二]言人患学之不习耳，若能究习，自有乡里之举，岂要待三公之辟乎？</p>
              <p>　　以两子为郎。长子谦，为陇西太守，有名绩。谦子旭，官至太仆，从献帝西入关，与司徒王允同谋共诛董卓。及李傕入长安。旭与允俱遇害。</p>
              <p>　　丕字叔陵，性沈深好学，孳孳不倦，[一]遂杜绝交游，不荅候问之礼。士友常以此短之，而丕欣然自得。遂兼通五经，以鲁诗、尚书教授，为当世名儒。后归郡，为督邮功曹，所事之将，无不师友待之。</p>
              <p>　　注[一]孳孳，不怠之意。</p>
              <p>　　建初元年，肃宗诏举贤良方正，大司农刘宽举丕。时对策者百有余人，唯丕在高第，除为议郎，迁新野令。视事儙年，州课第一，擢拜青州刺史。务在表贤明，慎刑罚。七年，坐事下狱司寇论。[一]</p>
              <p>　　注[一]司寇，刑名也。决罪曰论，言奏而论决之。前书曰&quot;司寇，二岁刑&quot;也。</p>
              <p>　　元和元年征，再迁，拜赵相。门生就学者常百余人，关东号之曰&quot;五经复兴鲁叔陵&quot;。赵王商尝欲避疾，[一]便时移住学官，丕止不听。[二]王乃上疏自言，诏书下丕。丕奏曰：&quot;臣闻礼，诸侯薨于路寝，大夫卒于嫡室，[三]死生有命，未有逃避之典也。学官传五帝之道，修先王礼乐教化之处，王欲废塞以广游燕，事不可听。&quot;诏从丕言，王以此惮之。</p>
              <p>　　其后帝巡狩之赵，特被引见，难问经传，厚加赏赐。在职六年，嘉瑞屡降，吏人重之。</p>
              <p>　　注[一]商，赵王良之孙。</p>
              <p>　　注[二]学宫谓学舍也。</p>
              <p>　　注[三]路寝、嫡室皆正寝。礼丧大记之文。</p>
              <p>　　永元二年，迁东郡太守。丕在二郡，为人修通溉灌，百姓殷富。数荐达幽隐名士。[一]明年，拜陈留太守。视事三儙，后坐禀贫人不实，征司寇论。</p>
              <p>　　注[一]续汉书曰：&quot;荐王龚等，皆备帷幄近臣。&quot;</p>
              <p>　　十一年复征，再迁中散大夫。[一]时侍中贾逵荐丕道蓺深明，宜见任用。和帝因朝会，召见诸儒，丕与侍中贾逵、尚书令黄香等相难数事，帝善丕说，罢朝，特赐冠帻履蟱衣一袭。丕因上疏曰：&quot;臣以愚顽，显备大位，犬马气衰，猥得进见，论难于前，无所甄明，[二]衣服之赐，诚为优过。臣闻说经者，传先师之言，非从己出，不得相让；相让则道不明，若规矩权衡之不可枉也。[三]难者必明其据，说者务立其义，浮华无用之言不陈于前，故精思不劳而道术愈章。</p>
              <p>　　法异者，各令自说师法，博观其义。览诗人之旨意，察雅颂之终始，明舜、禹、嚱陶之相戒，[四]显周公、箕子之所陈，[五]观乎人文，化成天下。[六]陛下既广纳謇謇以开四聪，无令刍荛以言得罪；[七]既显岩穴以求仁贤，无使幽远独有遗失。&quot;</p>
              <p>　　注[一]续汉志曰：&quot;秩六百石，无员。&quot;。</p>
              <p>　　注[二]甄，别也。</p>
              <p>　　注[三]规，圆也。矩，方也。权，秤锤。衡，秤衡。</p>
              <p>　　注[四]尚书帝舜谓禹曰：&quot;臣作朕股肱耳目。&quot;禹戒舜曰：&quot;安汝止，慎乃在位。&quot;</p>
              <p>　　咎繇戒禹曰：&quot;慎厥身修，思永，惇叙九族，在知人。&quot;禹曰：&quot;吁咸若时，惟帝其难之。&quot;是相诫也。</p>
              <p>　　注[五]周公作无逸、立政二篇以戒成王，箕子为武王陈洪范九畴之义，并见尚书。</p>
              <p>　　注[六]易贲卦曰：&quot;观乎天文，以察时变；观乎人文，以化成天下。&quot;注云：&quot;解天之文，则时变可知；解人之文，则化成可为也。&quot;</p>
              <p>　　注[七]刍荛，采薪者也。大雅板诗曰&quot;询于刍荛&quot;也。</p>
              <p>　　十三年，迁为侍中，免。</p>
              <p>　　永初二年，诏公卿举儒术笃学者，大将军邓骘举丕，再迁，复为侍中、左中郎将，再为三老。[一]五年，年七十五，卒于官。</p>
              <p>　　注[一]三老，解见明帝纪也。</p>
              <p>　　魏霸字乔卿，济阴句阳人也。[一]世有礼义。霸少丧亲，兄弟同居，州里慕其雍和。</p>
              <p>　　注[一]句音钩。</p>
              <p>　　建初中，举孝廉，八迁。和帝时为钜鹿太守。以简朴宽恕为政。掾史有过，*[要]**(霸)*先诲其失，不改者乃罢之。吏或相毁诉，霸辄称它吏之长，终不及人短，言者怀臱，谮讼遂息。</p>
              <p>　　永元十六年，征拜将作大匠。明年，和帝崩，典作顺陵。时盛冬地冻，中使督促，数罚县吏以厉霸。霸抚循而已，初不切责，而反劳之曰：&quot;令诸卿被辱，大匠过也。&quot;吏皆怀恩，力作倍功。</p>
              <p>　　延平元年，代尹勤为太常。明年，以病致仕，为光禄大夫。永初五年，拜长乐韂尉，以病乞身，复为光禄大夫，卒于官。</p>
              <p>　　刘宽字文饶，弘农华阴人也。[一]父崎，顺帝时为司徒。[二]宽尝行，有人失牛者，乃就宽车中认之。宽无所言，下驾步归。有顷，认者得牛而送还，叩头谢曰：&quot;臱负长者，随所刑罪。&quot;宽曰：&quot;物有相类，事容脱误，幸劳见归，何为谢之？&quot;州里服其不校。[三]</p>
              <p>　　注[一]谢承书曰&quot;宽少学欧阳尚书、京氏易，尤明韩诗外传。星官、风角、筭历，皆究极师法，称为通儒。未尝与人争埶利之事&quot;也。*(隅)*角，*[隅]*也。观四隅之风占之也。</p>
              <p>　　注[二]崎音丘宜反。</p>
              <p>　　注[三]校，报也。论语曰：曾子曰&quot;犯而不校&quot;。</p>
              <p>　　桓帝时，大将军辟，五迁司徒长史。[一]时京师地震，特见询问，再迁，出为东海相。[二]延熹八年，征拜尚书令，迁南阳太守。典历三郡，温仁多恕，虽在仓卒，未尝疾言遽色。常以为&quot;齐之以刑，民免而无耻&quot;。吏人有过，但用蒲鞭罚之，示辱而已，终不加苦。事有功善，推之自下。灾异或见，引躬克责。</p>
              <p>　　每行县止息亭传，辄引学官祭酒及处士诸生执经对讲。[三]见父老慰以农里之言，少年勉以孝悌之训。人感德兴行，日有所化。</p>
              <p>　　注[一]大将军，梁冀也。</p>
              <p>　　注[二]东海王强曾孙臻之相也。</p>
              <p>　　注[三]续汉书曰：&quot;博士祭酒，秩六百石。祭酒本仆射也，中兴改为祭酒。&quot;处士，有道蓺而在家者。</p>
              <p>　　灵帝初，征拜太中大夫，侍讲华光殿。[一]迁侍中，赐衣一袭。转屯骑校尉，迁宗正，转光禄勋。熹平五年，代许训为太尉。[二]灵帝颇好学蓺，每引见宽，常令讲经。宽尝于坐被酒睡伏。[三]帝问：&quot;太尉醉邪？&quot;宽仰对曰：&quot;臣不敢醉，但任重责大，忧心如醉。&quot;帝重其言。</p>
              <p>　　注[一]洛阳宫殿簿云：&quot;华光殿在华林园内。&quot;</p>
              <p>　　注[二]汉官仪曰：&quot;许训字季师，平舆人。&quot;</p>
              <p>　　注[三]被，加也，为酒所加也。被音平寄反。</p>
              <p>　　宽简略嗜酒，不好盥浴，[一]京师以为谚。尝坐客，遣苍头市酒，迂久，大醉而还。[二]客不堪之，骂曰：&quot;畜产。&quot;宽须臾遣人视奴，疑必自杀。顾左右曰：</p>
              <p>　　&quot;此人也，骂言畜产，辱孰甚焉！故吾惧其死也。&quot;夫人欲试宽令恚，伺当朝会，装严已讫，使侍婢奉肉羹，躀污朝衣。婢遽收之，宽神色不异，乃徐言曰：</p>
              <p>　　&quot;羹烂汝手？&quot;其性度如此。海内称为长者。</p>
              <p>　　注[一]说文曰：&quot;澡手曰盥。&quot;音管。</p>
              <p>　　注[二]迂久犹良久也。</p>
              <p>　　后以日食策免。拜韂尉。光和二年，复代段颎为太尉。在职三年，以日变免。</p>
              <p>　　又拜永乐少府，迁光禄勋。以先策黄巾逆谋，[一]以事上闻，封逯乡侯六百户。</p>
              <p>　　[二]中平二年卒，时年六十六。赠车骑将军印绶，位特进，谥曰昭烈侯。子松嗣，官至宗正。</p>
              <p>　　注[一]先策谓预知也。</p>
              <p>　　注[二]逯音录。</p>
              <p>　　赞曰：卓、鲁款款，情箻德满。[一]仁感昆虫，爱及胎卵。[二]宽、霸临政，亦称优缓。</p>
              <p>　　注[一]款款，忠诚也。</p>
              <p>　　注[二]童儿不捕雉也。</p>
              <p>　　校勘记</p>
              <p>　　八六九页三行卓茂字子康按：王先谦谓李善文选注作&quot;字子容&quot;。</p>
              <p>　　八六九页七行推实不为华貌按：殿本&quot;推&quot;作&quot;雅&quot;。校补谓作&quot;雅实&quot;与通鉴合。作&quot;推实&quot;亦与东观记合，推实即推诚，非字有误。</p>
              <p>　　八七０页五行故有经纪礼义以相交接按：王先谦谓东观记&quot;义&quot;作&quot;仪&quot;。</p>
              <p>　　八七０页一四行密子贱按：汲本、殿本&quot;密&quot;作&quot;宓&quot;。</p>
              <p>　　八七一页一０行絮五百斤集解引惠栋说，谓东观记云&quot;金五百斤&quot;。</p>
              <p>　　八七一页一六行东观记续汉书皆作宣德侯按：书钞五十二、类聚四十六引汉官仪，并作&quot;宣德侯&quot;。</p>
              <p>　　八七二页六行不仕王莽时按：刊误谓&quot;时&quot;字衍。李慈铭谓&quot;时&quot;字本当作&quot;世&quot;，章怀避讳改。</p>
              <p>　　八七三页九行其先出于鲁*(倾)**[顷]*公按：校补谓&quot;倾&quot;乃&quot;顷&quot;之误，史记鲁世家可证。今据改。</p>
              <p>　　八七三页一二行与母及丕俱居太学习鲁诗按：校补谓此文当有脱误，妇人不能同居太学习经也。</p>
              <p>　　八七四页八行讼人许伯等争田累守令不能决按：张森楷校勘记谓治要&quot;累&quot;下有&quot;年&quot;字。</p>
              <p>　　八七四页一四行亲瞿然而起按：王先谦谓东观记作&quot;亲默然有顷&quot;。</p>
              <p>　　八七七页一行诚来有我而吉已按：刊误谓&quot;我&quot;当作&quot;它&quot;，注文甚明。</p>
              <p>　　八七七页二行远臧于史侯河西按：校补引钱大昭说，谓&quot;史侯&quot;南匈奴传作&quot;安侯&quot;。</p>
              <p>　　八七七页九行惟陛下留圣恩刊误谓&quot;恩&quot;当作&quot;思&quot;。按：惠栋云袁纪作&quot;恩&quot;。</p>
              <p>　　八七八页一二行十*(二)**[三]*年代吕盖为司徒集解引钱大昕说，谓&quot;十二年&quot;当依和帝纪作&quot;十三年&quot;。今据改。</p>
              <p>　　八七八页一六行吕盖字君*(上)**[玉]*据王先谦说改。</p>
              <p>　　八八０页五行后以施令诰四方按：集解引钱大昕、惠栋说，谓&quot;诰&quot;本作&quot;诘&quot;，诘，止也，后人据王弼本改之耳。</p>
              <p>　　八八二页四行易十一月汲本、殿本&quot;一&quot;作&quot;二&quot;。按：集解引王补说，谓袁纪作&quot;十一月中孚曰&quot;。</p>
              <p>　　八八二页八行十一月卦也按：汲本、殿本&quot;一&quot;作&quot;二&quot;。</p>
              <p>　　八八三页二行谦子旭官至太仆李慈铭谓&quot;旭&quot;三国志注作&quot;馗&quot;。今按：注见魏志董卓传，引张璠汉纪。</p>
              <p>　　八八三页一三行便时移住学官按：&quot;学官&quot;汲本作&quot;学宫&quot;。</p>
              <p>　　八八四页一四行法异者各令自说师法博观其义按：李慈铭谓&quot;法异者&quot;之&quot;法&quot;字上当有&quot;家&quot;字。</p>
              <p>　　八八六页一行魏霸字乔卿按：御览五一二引谢承后汉书作&quot;字峤卿&quot;。王先谦谓东观记与传同，一本作&quot;字延年&quot;。</p>
              <p>　　八八六页三行掾史有过*(要)**[霸]*先诲其失李慈铭谓&quot;要&quot;盖&quot;霸&quot;字之误，俗书霸作西头，故转误作&quot;要&quot;。今据改。</p>
              <p>　　八八六页五行典作顺陵按：校补引钱大昭说，谓殇帝纪作&quot;慎陵&quot;，注云俗本作&quot;顺陵&quot;者误。</p>
              <p>　　八八七页一行*(隅)*角*[隅]*也据殿本改。</p>
            </td>
          </tr>
        </table>
        <p>&nbsp;</p><table width="460" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='26.htm'>上一页 </a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='28.htm'>下一页 </a></div>
                  </td>
                </tr>
              </table>
              <p align=center>作者：[南朝宋]范晔 
              <hr width=90%>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
        
      </td>
      <td valign="top" width="19"><img src="rightbg.gif" width="19" height="400"><img src="right.gif" width="19" height="146"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="66" height="21"><img src="bottom1.gif" width="66" height="21"></td>
      <td background="bottombg.gif" width="500"></td>
      <td width="210"></td>
    </tr>
  </table>
</div>
</body>
</html>
