<html>
<head>
<title>后汉书卷二十三　窦融列传　第十三</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0">
    <tr>
      <td width="239" height="24"><img src="up1.gif" width="239" height="24"></td>
      <td width="537" background="up1bg.gif"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="167" height="49"><img src="up2left.gif" width="167" height="49"></td>
      <td valign="bottom"><img src="bg.gif" width="50" height="20"><a href="content.htm"><img src="top.gif" width="46" height="15" border="0"></a><img src="bg.gif" width="40" height="7"><a href="24.htm"><img src="last.gif" width="46" height="15" border="0"></a><img src="bg.gif" width="40" height="30"><a href="26.htm"><img src="next.gif" width="46" height="15" border="0"></a></td>
      <td width="19" background="rightbg.gif">&nbsp;</td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td valign="top" width="66" background="leftbg.gif"><img src="up3.gif" width="66" height="580"></td>
      <td valign="top" align="center"> 
        <table width="520" cellspacing="0" cellpadding="0" align="center" border="0">
          <tr> 
            <td> 
              <p align="center">&nbsp;</p>
              <p align="center" class="h">后汉书卷二十三　窦融列传　第十三</p>
            </td>
          </tr>
        </table>
        <br>
        <table width="520" border="0" cellspacing="0" cellpadding="0" align="center">
          <tr> 
            <td>　　*弟子固曾孙宪玄孙章*
              <p>　　窦融字周公，扶风平陵人也。七世祖广国，孝文皇后之弟，封章武侯。[一]融高祖父，宣帝时以吏二千石自常山徙焉。融早孤。王莽居摄中，为强弩将军司马，[二]东击翟义，还攻槐里，[三]以军功封建武男。[四]女弟为大司空王邑小妻。家长安中，出入贵戚，连结闾里豪杰，以任侠为名；然事母兄，养弱弟，内修行义。王莽末，青、徐贼起，太师王匡[五]请融为助军，与共东征。</p>
              <p>　　注[一]章武，县，属勃海郡，故城在今沧州鲁*[城]*县也。</p>
              <p>　　注[二]强弩将军即莽明义侯王俊。</p>
              <p>　　注[三]槐里赵明、霍鸿等起兵以应翟义，王邑等破义还，合军击明、鸿等灭之，融时随其军也。见前书。</p>
              <p>　　注[四]东观记、续汉书并云&quot;宁武男&quot;。</p>
              <p>　　注[五]匡，王舜之子。</p>
              <p>　　及汉兵起，融复从王邑败于昆阳下，归[长安。汉兵]长驱入关，王邑荐融，拜为波水将军，[一]赐黄金千斤，引兵至新丰。莽败，融以军降更始大司马赵萌，萌以为校尉，甚重之，荐融为钜鹿太守。</p>
              <p>　　注[一]前书音义曰：&quot;波水在长安南。&quot;</p>
              <p>　　融见更始新立，东方尚扰，不欲出关，而高祖父尝为张掖太守，从祖父为护羌校尉，从弟亦为武威太守，累世在河西，知其土俗，独谓兄弟曰：&quot;天下安危未可知，河西殷富，带河为固，张掖属国精兵万骑，[一]一旦缓急，杜绝河津，足以自守，此遗种处也。&quot;[二]兄弟皆然之。融于是日往守萌，[三]辞让钜鹿，图出河西。[四]萌为言更始，乃得为张掖属国都尉。融大喜，即将家属而西。</p>
              <p>　　既到，抚结雄杰，怀辑羌虏，[五]甚得其欢心，河西翕然归之。</p>
              <p>　　注[一]汉边郡皆置属国。</p>
              <p>　　注[二]遗，留也，可以保全不畏绝灭。</p>
              <p>　　注[三]守犹求也。</p>
              <p>　　注[四]图，谋也。</p>
              <p>　　注[五]辑，和也。</p>
              <p>　　是时酒泉太守梁统、金城太守厍钧、[一]张掖都尉史苞、[二]酒泉都尉竺曾、敦煌都尉辛肜，并州郡英俊，融皆与为厚善。及更始败，融与梁统等计议曰：&quot;今天下扰乱，未知所归。河西斗绝在羌胡中，[三]不同心暞力[四]则不能自守；权钧力齐，复无以相率。当推一人为大将军，共全五郡，观时变动。&quot;议既定，而各谦让，咸以融世任河西为吏，人所敬向，乃推融行河西五郡大将军事。是时武威太守马期、张掖太守任仲并孤立无党，乃共移书告示之，二人即解印绶去。于是以梁统为武威太守，史苞为张掖太守，竺曾为酒泉太守，辛肜为敦煌太守，厍钧为金城太守。融居属国，领都尉职如故，置从事监察五郡。河西民俗质朴，而融等政亦宽和，上下相亲，晏然富殖。修兵马，习战射，明烽燧之警，羌胡犯塞，融辄自将与诸郡相救，皆如符要，[五]每辄破之。其后匈奴惩乂，[六]稀复侵寇，而保塞羌胡皆震服亲附，安定、北地、上郡流人避凶饥者，归之不绝。</p>
              <p>　　注[一]前书音义曰，厍姓，即仓库吏后也。今羌中有姓厍，音舍，云承钧之后也。</p>
              <p>　　注[二]三辅决录注：&quot;苞字叔文，茂陵人也。&quot;</p>
              <p>　　注[三]斗，峻绝也，前书曰：&quot;成山斗入海。&quot;</p>
              <p>　　注[四]暞，并也。</p>
              <p>　　注[五]赴敌不失期契也。</p>
              <p>　　注[六]惩，创也。说文云乂亦惩也。</p>
              <p>　　融等遥闻光武即位，而心欲东向，以河西隔远，未能自通。时隗嚣先称建武年号，融等从受正朔，嚣皆假其将军印绶。嚣外顺人望，内怀异心，使辩士张玄游说河西曰：&quot;更始事业已成，寻复亡灭，此一姓不再兴之效。今即有所主，便相系属，一旦拘制，自令失柄，后有危殆，虽悔无及。今豪杰竞逐，雌雄未决，[一]当各据其土宇，与陇、蜀合从，[二]高可为六国，下不失尉佗。&quot;[三]融等于是召豪杰及诸太守计议，其中智者皆曰：&quot;汉承尧运，[四]历数延长。今皇帝姓号见于图书，[五]自前世博物道术之士谷子云、夏贺良等，建明汉有再受命之符，言之久矣，[六]故刘子骏改易名字，冀应其占。[七]及莽末，道士西门君惠言刘秀当为天子，遂谋立子骏。事觉被杀，出谓百姓观者曰：'刘秀真汝主也。'皆近事暴着，[八]智者所共见也。除言天命，且以人事论之：今称帝者数人，而洛阳土地最广，甲兵最强，号令最明。观符命而察人事，它姓殆未能当也。&quot;诸郡太守各有宾客，或同或异。融小心精详，遂决策东向。五年夏，遣长史刘钧奉书献马。</p>
              <p>　　注[一]项羽谓高祖曰：&quot;愿与沛公决雌雄。&quot;</p>
              <p>　　注[二]前书音义曰：&quot;以利合为从，以威埶相胁曰横。&quot;</p>
              <p>　　注[三]佗姓赵，真定人也。陈胜起，佗行南海尉，遂王有南越，故曰尉佗也。</p>
              <p>　　注[四]左传曰，陶唐氏既衰，其后有刘累，学扰龙，事孔甲为御龙氏，春秋时晋卿士会即其后也。士会奔秦，后归晋，其处者为刘氏。战国时，刘氏自秦获于魏，魏迁大梁都于丰，号丰公，即太上皇父也，故曰&quot;汉承尧运&quot;。</p>
              <p>　　注[五]谓河图赤伏符曰&quot;刘秀发兵捕不道&quot;。</p>
              <p>　　注[六]前书成帝时谷永上书曰：&quot;陛下当阳数之摽季，涉三七之节纪。&quot;哀帝时夏贺良言：&quot;赤精子谶，汉家历运中衰，当再受命矣。&quot;</p>
              <p>　　注[七]刘歆以哀帝建平元年改名秀，字*(颍)**[颖]*叔，冀应符命。</p>
              <p>　　注[八]暴，露也。着，见也。</p>
              <p>　　先是，帝闻河西完富，地接陇、蜀，常欲招之以逼嚣、述，亦发使遗融书，遇钧于道，即与俱还。帝见钧欢甚，礼飨毕，乃遣令还，赐融玺书曰：&quot;制诏行河西五郡大将军事、属国都尉：劳镇守边五郡，兵马精强，仓库有蓄，民庶殷富，外则折挫羌胡，内则百姓蒙福。威德流闻，虚心相望，道路隔塞，邑邑何已！</p>
              <p>　　长史所奉书献马悉至，深知厚意。今益州有公孙子阳，天水有隗将军，方蜀汉相攻，权在将军，举足左右，便有轻重。[一]以此言之，欲相厚岂有量哉！诸事具长史所见，将军所知。王者迭兴，千载一会。[二]欲遂立桓、文，辅微国，当勉卒功业；[三]欲三分鼎足，连衡合从，亦宜以时定。[四]天下未并，吾与尔绝域，非相吞之国。今之议者，必有任嚣效尉佗制七郡之计。[五]王者有分土，无分民，自适己事而已。今以黄金二百斤赐将军，便宜辄言。&quot;因授融为凉州牧。</p>
              <p>　　注[一]犹蒯通曰&quot;与楚即楚胜，与汉即汉捷&quot;。</p>
              <p>　　注[二]言时难得而易失也。</p>
              <p>　　注[三]周室微弱，齐桓、晋文辅之以霸天下。</p>
              <p>　　注[四]蒯通说韩信曰：&quot;三分天下，鼎足而立。&quot;</p>
              <p>　　注[五]秦胡亥时，南海尉任嚣病且死，召龙川令赵佗语曰：&quot;番禺负山险阻，南北东西数千里，颇有中国人相辅，此亦一州之主，可为国，故召公即令行南*(国)**[海]*尉事。&quot;地理志曰苍梧、郁林、合浦、交址、九真、南海、日南，皆越之分也，此为七郡也。效，致也，流俗本作&quot;教&quot;者误也。</p>
              <p>　　玺书既至，河西咸惊，以为天子明见万里之外，网罗张立[一]之情。融即复遣钧上书曰：&quot;臣融窃伏自惟，幸得托先后末属，蒙恩为外戚，累世二千石。至臣之身，复备列位，假历将帅，[二]守持一隅。以委质则易为辞，以纳忠则易为力。书不足以深达至诚，故遣刘钧口陈肝胆。自以底里上露，长无纤介。[三]</p>
              <p>　　而玺书盛称蜀、汉二主，三分鼎足之权，任嚣、尉佗之谋，窃自痛伤。臣融虽无识，犹知利害之际，顺逆之分。岂可背真旧之主，事奸伪之人；废忠贞之节，为倾覆之事；□已成之基，求无冀之利。此三者虽问狂夫，犹知去就，而臣独何以用心！谨遣同产弟友诣阙，口陈区区。&quot;友至高平，[四]会嚣反叛，道绝，驰还，遣司马席封闲行通书。[五]帝复遣席封赐融、友书，所以尉藉之甚备。[六]</p>
              <p>　　注[一]一作&quot;玄&quot;。</p>
              <p>　　注[二]假犹滥也。</p>
              <p>　　注[三]底里皆露，言无臧隐。</p>
              <p>　　注[四]高平，今*(凉)**[原]*州*[平高]*县也。</p>
              <p>　　注[五]东观记及续汉书&quot;席&quot;皆作&quot;*(虎)**[虞]*&quot;字。</p>
              <p>　　注[六]尉藉，解见隗嚣传。</p>
              <p>　　融既深知帝意，乃与隗嚣书责让之曰：&quot;伏惟将军国富政修，士兵怀附。亲遇□会之际，国家不利之时，[一]守节不回，[二]承事本朝，后遣伯春[三]委身于国，无疑之诚，于斯有效。融等所以欣服高义，愿从役于将军者，良为此也。</p>
              <p>　　而忿悁之闲，[四]改节易图，君臣分争，上下接兵。[五]委成功，造难就，[六]</p>
              <p>　　去从义，为横谋，[七]百年累之，一朝毁之，岂不惜乎！殆执事者贪功建谋，以至于此，[八]融窃痛之！当今西州地埶局迫，人兵离散，易以辅人，难以自建。计若失路不反，闻道犹迷，[九]不南合子阳，则北入文伯耳。[一０]夫负虚交而易强御，恃远救而轻近敌，[一一]未见其利也。融闻智者不危觽以举事，仁者不违义以要功。今以小敌大，于觽何如？[一二]□子徼功，于义何如？[一三]且初事本朝，稽首北面，忠臣节也。[一四]及遣伯春，垂涕相送，慈父恩也。</p>
              <p>　　俄而背之，谓吏士何？忍而□之，谓留子何？[一五]自兵起以来，转相攻击，城郭皆为丘墟，生人转于沟壑。今其存者，非锋刃之余，则流亡之孤。迄今伤痍之体未愈，哭泣之声尚闻。幸赖天运少还，而*(大)*将军复重于难，是使积痾不得遂瘳，幼孤将复流离，其为悲痛，尤足愍伤，言之可为酸鼻！</p>
              <p>　　[一六]庸人且犹不忍，况仁者乎？融闻为忠甚易，得宜实难。[一七]忧人大过，以德取怨，[一八]知且以言获罪也。区区所献，唯将军省焉。&quot;嚣不纳。融乃与五郡太守共砥厉兵马，上疏请师期。</p>
              <p>　　注[一]谓汉遭王莽篡夺也。</p>
              <p>　　注[二]回，邪也。</p>
              <p>　　注[三]嚣子恂之字也。</p>
              <p>　　注[四]悁，恚也。</p>
              <p>　　注[五]言违背光武也。</p>
              <p>　　注[六]委，□也。</p>
              <p>　　注[七]去从，背山东也。为横，通西蜀也。</p>
              <p>　　注[八]言隗嚣执政事者，贪有其功而立此逆谋也。</p>
              <p>　　注[九]淮南子曰：&quot;通于道者如车轴，不运于己，而舆毂致数千里。不通于道者若迷惑，告以东西南北，然犹复迷惑矣。&quot;</p>
              <p>　　注[一０]文伯，卢芳也。</p>
              <p>　　注[一一]负亦恃也。易，轻也。恃公孙述而轻光武也。易音以豉反。</p>
              <p>　　注[一二]言危觽也。</p>
              <p>　　注[一三]言违义也。</p>
              <p>　　注[一四]稽首，拜天子礼也。礼，君南向，荅阳之义；臣北面，荅君也。</p>
              <p>　　注[一五]留子谓见在之子，对伯春，故曰留也。</p>
              <p>　　注[一六]宋玉曰：&quot;孤子寡妇，寒心酸鼻。&quot;</p>
              <p>　　注[一七]左传曰：&quot;忠为令德，非其人犹不可，况不令乎？&quot;</p>
              <p>　　注[一八]诗曰：&quot;不以我为德，反以我为雠。&quot;</p>
              <p>　　帝深嘉美之，乃赐融以外属图及太史公五宗、外戚世家、[一]魏其侯列传。[二]</p>
              <p>　　诏报曰：&quot;每追念外属，孝景皇帝出自窦氏，[三]定王，景帝之子，朕之所祖。</p>
              <p>　　昔魏其一言，继统以正，[四]长君、少君尊奉师傅，[五]修成淑德，施及子孙，[六]此皇太后神灵，上天佑汉也。从天水来者写将军所让隗嚣书，痛入骨髓。</p>
              <p>　　畔臣见之，当股栗臱愧，忠臣则酸鼻流涕，义士则旷若发蒙，[七]非忠孝□诚，孰能如此？[八]岂其德薄者所能克堪！嚣自知失河西之助，族祸将及，欲设闲离之说，乱惑真心，转相解构，[九]以成其奸。又京师百僚，不晓国家及将军本意，多能采取虚伪，夸诞妄谈，令忠孝失望，传言乖实。毁誉之来，皆不徒然，不可不思。今关东盗贼已定，大兵今当悉西，将军其抗厉威武，以应期会。&quot;</p>
              <p>　　融被诏，即与诸郡守将兵入金城。</p>
              <p>　　注[一]景帝子十三人为王，而母五人，同母者为一宗，故曰五宗。言景帝以窦氏所生，而致子孙觽多也。</p>
              <p>　　注[二]窦婴，太后从兄子也，封魏其侯。魏其，县，属琅邪郡。</p>
              <p>　　注[三]出，生也。尔雅曰：&quot;男子谓姊妹之子曰出。&quot;</p>
              <p>　　注[四]梁孝王，景帝弟也，亦窦太后所生。梁王朝，因昆弟燕饮，是时景帝未立太子，酒酣，帝从容曰：&quot;千秋之后传梁王。&quot;太后驩，窦婴引潖酒进上曰：</p>
              <p>　　&quot;天下者，高祖天下，父子相传，汉之约也，帝何以得传梁王！&quot;帝遂止矣。</p>
              <p>　　注[五]长君，窦太后兄也。少君，太后弟广国之字也。绛、灌等以两人所出微，为择师傅，长者有节行者与居，长君、少君由此为退让君子，不以富贵骄人。</p>
              <p>　　见前书。</p>
              <p>　　注[六]施，延也，音羊豉反。</p>
              <p>　　注[七]说文曰：&quot;旷，明也。&quot;有眸子而无见曰蒙。前书杨雄曰：&quot;乃今日发蒙，廓然光照矣。&quot;</p>
              <p>　　注[八]说文曰：&quot;□，谨也。&quot;&quot;□&quot;或作&quot;懿&quot;也。</p>
              <p>　　注[九]相解说而结构。</p>
              <p>　　初，更始时，先零羌封何诸种杀金城太守，居其郡，隗嚣使使赂遗封何，与共结盟，欲发其觽。融等因军出，进击封何，大破之，斩首千余级，得牛马羊万头，谷数万斛，因并河扬威武，[一]伺候车驾。时大兵未进，融乃引还。</p>
              <p>　　注[一]并音蒲浪反。</p>
              <p>　　帝以融信暛着明，益嘉之。诏右扶风修理融父坟茔，祠以太牢。数驰轻使，致遗四方珍羞。梁统乃使人刺杀张玄，遂与嚣绝，皆解所假将军印绶。七年夏，酒泉太守竺曾以弟报怨杀人而去郡，[一]融承制拜曾为武锋将军，更以辛肜代之。</p>
              <p>　　注[一]东观记曰：&quot;曾弟婴报怨，杀属国候王胤等，曾臱而去郡。&quot;</p>
              <p>　　秋，隗嚣发兵寇安定，帝将自西征之，先戒融期。会遇雨，道断，且嚣兵已退，乃止。融至姑臧，[一]被诏罢归。融恐大兵遂久不出，乃上书曰：&quot;隗嚣闻车驾当西，臣融东下，士觽骚动，计且不战。嚣将高峻之属皆欲逢迎大军，后闻兵罢，峻等复疑。嚣扬言东方有变，西州豪桀遂复附从。嚣又引公孙述将，令守突门。[二]臣融孤弱，介在其闲，[三]虽承威灵，宜速救助。国家当其前，臣融促其后，缓急迭用，首尾相资，嚣埶排迮，[四]不得进退，此必破也。若兵不早进，久生持疑，则外长寇雠，内示困弱，复令谗邪得有因缘，臣窃忧之。</p>
              <p>　　惟陛下哀怜！&quot;帝深美之。</p>
              <p>　　注[一]姑臧，县名，属武威郡，今凉州县也。西河旧事曰：&quot;凉州城昔匈奴故盖臧城。&quot;后人音讹，名&quot;姑臧&quot;也。</p>
              <p>　　注[二]突门，守城之门，墨子曰&quot;城百步为一突门&quot;也。</p>
              <p>　　注[三]杜预注左传云&quot;介犹闲也&quot;。</p>
              <p>　　注[四]排迮谓蹙迫也。</p>
              <p>　　八年夏，车驾西征隗嚣，融率五郡太守及羌虏小月氏等[一]步骑数万，辎重五千余两，与大军会高平第一。[二]融先遣从事问会见仪适，[三]是时军旅代兴，诸将与三公交错道中，或背使者交私语。帝闻融先问礼仪，甚善之，以宣告百僚。乃置酒高会，引见融等，待以殊礼。拜弟友为奉车都尉，从弟士太中大夫。遂共进军，嚣觽大溃，城邑皆降。帝高融功，下诏以安丰、阳泉、蓼、*(安)*安风四县[四]封融为安丰侯，弟友为显亲侯。[五]遂以次封诸将帅：武锋将军竺曾为助义侯，武威太守梁统为成义侯，张掖太守史苞为曪义侯，金城太守厍钧为辅义侯，酒泉太守辛肜为扶义侯。封爵既毕，乘舆东归，悉遣融等西还所镇。</p>
              <p>　　注[一]小月氏，西域胡国名。</p>
              <p>　　注[二]高平，今原州县，郡国志云高平有第一城。</p>
              <p>　　注[三]犹言仪注。</p>
              <p>　　注[四]四县并属庐江郡。安丰，今寿州县也，故城在今霍山县西北。安风本汉六安国，及阳泉故城并在今安丰县南。杜预注左传曰：&quot;蓼在安丰。&quot;蓼音了。</p>
              <p>　　注[五]显亲，县，故城在今秦州成纪县东南也。</p>
              <p>　　融以兄弟并受爵位，久专方面，惧不自安，数上书求代。诏报曰：&quot;吾与将军如左右手耳，[一]数执谦退，何不晓人意？勉循士民，无□离部曲。&quot;</p>
              <p>　　注[一]韩信亡，萧何自追之，人曰&quot;丞相何亡&quot;，高祖闻之，如失左右手耳。见前书。</p>
              <p>　　及陇、蜀平，诏融与五郡太守奏事京师，官属宾客相随，驾乘千余两，马牛羊被野。融到，诣洛阳城门，上凉州牧、张掖属国都尉、安丰侯印绶，诏遣使者还侯印绶。引见，就诸侯位，赏赐恩宠，倾动京师。数月，拜为冀州牧，十余日，又迁大司空。融自以非旧臣，一旦入朝，在功臣之右，每召会进见，容貌辞气卑恭已甚，帝以此愈亲厚之。融小心，久不自安，数辞让爵位，因侍中金迁口达至诚。[一]又上疏曰：&quot;臣融年五十三。有子年十五，质性顽钝。臣融朝夕教导以经蓺，不得令观天文，见谶记。诚欲令恭肃畏事，恂恂循道，不愿其有才能，何况乃当传以连城广土，享故诸侯王国哉？&quot;因复请闲求见，帝不许。</p>
              <p>　　后朝罢，逡巡席后，帝知欲有让，遂使左右传出。它日会见，迎诏融曰：&quot;日者知公欲让职还土，[二]故命公暑热且自便。今相见，宜论它事，勿得复言。&quot;</p>
              <p>　　融不敢重陈请。</p>
              <p>　　注[一]金迁，安上之曾孙。安上，日磾弟伦之子。迁哀帝时为尚书令，见前书。</p>
              <p>　　注[二]日者犹往日也。</p>
              <p>　　二十年，大司徒戴涉坐所举人盗金下狱，帝以三公参职，不得已乃策免融。明年，加位特进。二十三年，代阴兴行韂尉事，特进如故，又兼领将作大匠。弟友为城门校尉，兄弟并典禁兵。融复乞骸骨，[一]辄赐钱帛，太官致珍奇。及友卒，帝愍融年衰，遣中常侍、中谒者即其卧内强进酒食。</p>
              <p>　　注[一]说苑曰，晏子任东阿，乞骸骨以避贤者之路。</p>
              <p>　　融长子穆，尚内黄公主，代友为城门校尉。穆子勋，尚东海恭王强女沘阳公主，友子固，亦尚光武女涅阳公主。显宗即位，以融从兄子林为护羌校尉。窦氏一公，两侯，三公主，四二千石，[一]相与并时。自祖及孙，官府邸第相望京邑，奴婢以千数，于亲戚、功臣中莫与为比。</p>
              <p>　　注[一]一公，大司空也；两侯，安丰、显亲也；四二千石，韂尉，城门校尉、护羌校尉、中郎将。</p>
              <p>　　永平二年，林以罪诛，事在西羌传。帝由是数下诏切责融，戒以窦婴、田蚡祸败之事。[一]融惶恐乞骸骨，诏令归第养病。岁余，听上韂尉印绶，赐养牛，上樽酒。融在宿韂十余年，年老，子孙纵诞，多不法。穆等遂交通轻薄，属托郡县，干乱政事。以封在安丰，欲令姻戚悉据故六安国，遂矫称阴太后诏，令六安侯刘盱去妇，因以女妻之。五年，盱妇家上书言状，帝大怒，乃尽免穆等官，诸窦为郎吏者皆将家属归故郡，独留融京师。穆等西至函谷关，有诏悉复追还。会融卒，时年七十八，谥曰戴侯，赙送甚厚。</p>
              <p>　　注[一]田蚡，武帝王皇后异父弟也，为丞相，构会窦婴之罪，使至诛戮。事见前书。</p>
              <p>　　帝以穆不能修尚，[一]而拥富赀，居大第，常令谒者一人监护其家。居数年，谒者奏穆父子自失埶，数出怨望语，帝令将家属归本郡，唯勋以沘阳主貋留京师。穆坐赂遗小吏，郡捕系，与子宣俱死平陵狱，勋亦死洛阳狱。久之，诏还融夫人与小孙一人居洛阳家舍。</p>
              <p>　　注[一]不能修整自高尚也。</p>
              <p>　　十四年，封勋弟嘉为安丰侯，食邑二千户，奉融后。和帝初，为少府。及勋子大将军宪被诛，免就国。嘉卒，子万全嗣。万全卒，子会宗嗣。万全弟子武，别有传。</p>
              <p>　　论曰：窦融始以豪侠为名，拔起风尘之中，[一]以投天隙。[二]遂蝉蜕王侯之尊，[三]终膺卿相之位，此则徼功趣埶之士也。及其爵位崇满，至乃放远权宠，恂恂似若不能已者，又何智也！[四]尝独详味此子之风度，虽经国之术无足多谈，而进退之礼良可言矣。</p>
              <p>　　注[一]拔音步末反。拔，卒也。亦音彭八反，义两通。</p>
              <p>　　注[二]投会天之闲隙。</p>
              <p>　　注[三]说文曰，蝉蜕所解皮也，言去微至贵也。蜕音税。</p>
              <p>　　注[四]言融之心实欲去权贵，以帝不纳，故常恂恂恭顺，似若不得已然者也。</p>
              <p>　　固字孟孙，少以尚公主为黄门侍郎。[一]好览书传，喜兵法，贵显用事。中元元年，袭父友封显亲侯。显宗即位，迁中郎将，监羽林士。[二]后坐从兄穆有罪，废于家十余年。时天下乂安，帝欲遵武帝故事，击匈奴，通西域，以固明习边事，[三]十五年冬，拜为奉车都尉，[四]以骑都尉耿忠为副，[五]谒者仆射耿秉为驸马都尉，秦彭为副，皆置从事﹑司马，并出屯凉州。明年，固与忠率酒泉﹑敦煌﹑张掖甲卒及卢水羌胡[六]万二千骑出酒泉塞，耿秉﹑秦彭率武威﹑陇西﹑天水募士及羌胡万骑出居延塞，[七]又太仆祭肜﹑度辽将军吴棠将河东北地﹑西河羌胡及南单于兵万一千骑出高阙塞，[八]骑都尉来苗﹑护乌桓校尉文穆将太原﹑鴈门﹑代郡﹑上谷﹑渔阳﹑右北平﹑定襄郡兵及乌桓﹑鲜卑万一千骑出平城塞。固﹑忠至天山，[九]击呼衍王，斩首千余级。呼衍王走，追至蒲类海。[一０]留吏士屯伊吾卢城。[一一]耿秉﹑秦彭绝漠六百余里，至三木楼山，[一二]来苗﹑文穆至匈奴河水上，虏皆奔走，无所获。祭肜﹑吴棠坐不至涿邪山，免为庶人。</p>
              <p>　　时诸将唯固有功，加位特进。明年，复出玉门击西域，诏耿秉及骑都尉刘张皆去符传以属固。[一三]固遂破白山，降车师，事已具耿秉传。固在边数年，羌胡服其恩信。[一四]</p>
              <p>　　注[一]续汉书曰：&quot;给事黄门侍郎，六百石。&quot;</p>
              <p>　　注[二]续汉志曰，宣帝命中郎将﹑骑都尉监羽林，秩比二千石。</p>
              <p>　　注[三]固旧随融在河西，晓知边事也。</p>
              <p>　　注[四]续汉志曰，比二千石，掌御乘舆。</p>
              <p>　　注[五]忠，弇子也。</p>
              <p>　　注[六]案：湟水东经临羌县故城北，又东卢溪水注之，水出西南卢川，即其地也。</p>
              <p>　　注[七]居延塞在今甘州张掖县东北。</p>
              <p>　　注[八]高阙，山名，在朔方北。</p>
              <p>　　注[九]即祁连山也，今在西州交河县东北，今名祁县罗漫山。</p>
              <p>　　注[一０]蒲类海今名婆悉海，在今庭州蒲昌县东南也。</p>
              <p>　　注[一一]伊吾，今伊州县也，本匈奴地，明帝置宜禾都尉以为屯田，故地今伊州纳职县伊吾故小城地是。</p>
              <p>　　注[一二]匈奴中山名。</p>
              <p>　　注[一三]专将兵者并有符传，拟合之取信。今去符，皆受固之节度。</p>
              <p>　　注[一四]东观记曰：&quot;羌胡见客，炙肉未熟，人人长跪前割之，血流指闲，进之于固，固辄为啖，不秽贱之，是以爱之如父母也。&quot;</p>
              <p>　　肃宗即位，以公主修□慈爱，累世崇重，加号长公主，增邑三千户；征固代魏应为大鸿胪。帝以其晓习边事，每被访及。建初三年，追录前功，增邑一千三百户。七年，代马防为光禄勋。明年，复代马防为卫尉。</p>
              <p>　　固久历大位，甚见尊贵，赏赐租禄，赀累巨亿，而性谦俭，爱人好施，士以此称之。章和二年卒，谥曰文侯。子彪，至射声校尉，先固卒，无子，国除。</p>
              <p>　　宪字伯度。父勋被诛，宪少孤。建初二年，女弟立为皇后，拜宪为郎，稍迁侍中﹑虎贲中郎将；弟笃，为黄门侍郎。兄弟亲幸，并侍宫省，赏赐累积，宠贵日盛，自王﹑主及阴﹑马诸家，莫不畏惮。宪恃宫掖声埶，遂以贱直请夺沁水公主园田，[一]主逼畏，不敢计。后肃宗驾出过园，指以问宪，宪阴喝不得对。</p>
              <p>　　[二]后发觉，帝大怒，召宪切责曰：&quot;深思前过，夺主田园时，何用愈赵高指鹿为马？[三]久念使人惊怖。昔永平中，常令阴党﹑阴博﹐邓叠三人更相纠察，[四]</p>
              <p>　　故诸豪戚莫敢犯法者，而诏书切切，[五]犹以舅氏田宅为言。今贵主尚见枉夺，何况小人哉！国家□宪如孤雏腐鼠耳。&quot;[六]宪大震惧，皇后为毁服深谢，良久乃得解，使以田还主。虽不绳其罪，然亦不授以重任。</p>
              <p>　　注[一]沁水公主，明帝女。</p>
              <p>　　注[二]阴喝犹噎塞也。阴音于禁反，喝音一介反。或作&quot;呜&quot;，音乌故反。</p>
              <p>　　注[三]愈犹差也。赵高解见灵帝纪。</p>
              <p>　　注[四]以阴﹑邓皆外戚，恐其踰侈，故使更相纠察也。博，阴兴之子。</p>
              <p>　　注[五]切切犹勤勤也。</p>
              <p>　　注[六]鸟子生而啄者曰雏。</p>
              <p>　　和帝即位，太后临朝，宪以侍中，内干机密，[一]出宣诰命。肃宗遗诏以笃为虎贲中郎将，笃弟景﹑绬并中常侍，于是兄弟皆在亲要之地。宪以前太尉邓彪有义让，先帝所敬，而仁厚委随，[二]故尊崇之，以为太傅，令百官总己以听。</p>
              <p>　　其所施为，辄外令彪奏，内白太后，事无不从，又屯骑校尉桓郁，累世帝师，而性和退自守，故上书荐之，令授经禁中。所以内外协附，莫生疑异。</p>
              <p>　　注[一]干，主也，或曰古&quot;管&quot;字也。</p>
              <p>　　注[二]委随犹顺从也。</p>
              <p>　　宪性果急，睚鴺之怨莫不报复。[一]初，永平时，谒者韩纡尝考劾父勋狱，宪遂令客斩纡子，以首祭勋頉。齐殇王子都乡侯畅[二]来吊国忧，[三]畅素行邪僻，与步兵校尉邓叠亲属数往来京师，因叠母元自通长乐宫，得幸太后，被诏召诣上东门。宪惧见幸，分宫省之权，遣客刺杀畅于屯卫之中，[四]而归罪于畅弟利侯刚，乃使侍御史与青州刺史杂考刚等。后事发觉，太后怒，闭宪于内宫。</p>
              <p>　　注[一]睚音语解反，鴺音仕懈反。广雅：&quot;睚，裂也。&quot;或谓裂鴺瞋目貌。史记曰范睢&quot;睚鴺之怨必报&quot;。</p>
              <p>　　注[二]齐殇王名石，伯升孙章之子。</p>
              <p>　　注[三]章帝崩也。</p>
              <p>　　注[四]屯兵宿卫之所。</p>
              <p>　　宪惧诛，自求击匈奴以赎死。会南单于请兵北伐，乃拜宪车骑将军，金印紫绶，官属依司空，[一]以执金吾耿秉为副，发北军五校﹑[二]黎阳﹑雍营﹑缘边十二郡骑士，[三]及羌胡兵出塞。明年，宪与秉各将四千骑及南匈奴左谷蠡王师子[四]万骑出朔方鸡鹿塞，南单于屯屠河，[五]将万余骑出满夷谷，度辽将军邓鸿[六]及缘边义从羌胡八千骑，与左贤王安国万骑出*(□)**(稒)*阳塞，[七]</p>
              <p>　　皆会涿邪山。宪分遣副校尉阎盘﹑司马耿夔﹑耿谭将左谷蠡王师子﹑右呼衍王须訾等，[八]精骑万余，与北单于战于稽落山，大破之，虏觽崩溃，单于遁走，追击诸部，遂临私渠比鞮海。[九]斩名王已下万三千级，获生口马牛羊橐驼百余万头。[一０]于是温犊须﹑日逐﹑温吾﹑夫渠王柳鞮等八十一部率觽降者，前后二十余万人。宪﹑秉遂登燕然山，去塞三千余里，刻石勒功，纪汉威德，令班固作铭曰：</p>
              <p>　　注[一]依，准也。长史一人，千石；掾属二十九人，令史及御属三十二人，见续汉志也。</p>
              <p>　　注[二]汉有南北军，[北军]中候一人，六百石，掌临五营，见续汉志。</p>
              <p>　　注[三]汉官仪曰：&quot;光武中兴，以幽﹑冀﹑并州兵骑克定天下，故于黎阳立营，以谒者监之。&quot;又曰：&quot;扶风都尉部在雍县，以凉州近羌，数犯三辅，将兵卫护园陵，故俗称雍营。&quot;</p>
              <p>　　注[四]师子其名也。</p>
              <p>　　注[五]屯屠河，单于名也。</p>
              <p>　　注[六]邓禹少子。</p>
              <p>　　注[七]*(□)**[稒]*阳在五原郡。*(□)**[稒]*音固。</p>
              <p>　　注[八]呼衍其号，因以为姓，匈奴贵种也，今呼延姓是其后。须訾，名也。</p>
              <p>　　注[九]匈奴中海名也。</p>
              <p>　　注[一０]橐音托。</p>
              <p>　　惟永元元年秋七月，有汉元舅曰车骑将军窦宪，寅亮圣明，登翼王室，[一]纳于大麓，惟清缉熙。[二]乃与执金吾耿秉，述职巡御，理兵于朔方。[三]鹰扬之校，螭虎之士，爰该六师，[四]暨南单于﹑东乌桓﹑西戎氐羌侯王君长之髃，骁骑三万。</p>
              <p>　　元戎轻武，长毂四分，[五]云辎蔽路，万有三千余乘。[六]勒以八阵，騳以威神，[七]玄甲耀日，朱旗绛天。[八]遂陵高阙，下□鹿，经碛卤，绝大漠，[九]斩温禺以衅鼓，血尸逐以染锷。[一０]然后四校横徂，星流彗埽，萧条万里，野无遗寇。于是域灭区单，反□而旋，考传验图，穷览其山川。遂踰涿邪，跨安侯，乘燕然，蹑冒顿之区落，焚老上之龙庭。[一一]</p>
              <p>　　上以摅高﹑文之宿愤，光祖宗之玄灵；下以安固后嗣，恢拓境宇，振大汉之天声。[一二]</p>
              <p>　　兹所谓一劳而久逸，暂费而永宁者也。[一三]乃遂封山刊石，昭铭上德。[一四]其辞曰：</p>
              <p>　　注[一]寅，敬；亮，信也。尚书曰：&quot;二公弘化，寅亮天地。&quot;登，升也。翼，辅也。</p>
              <p>　　注[二]孔安国注尚书曰：&quot;麓，录也，纳之使大录万机也。&quot;周颂曰：&quot;惟清缉熙。&quot;郑玄注云：&quot;光明也。&quot;</p>
              <p>　　注[三]左传曰：&quot;小有述职，大有巡功。&quot;又曰：&quot;出曰理兵。&quot;</p>
              <p>　　注[四]鹰扬，如鹰之飞扬也。诗云：&quot;惟师尚父，时惟鹰扬。&quot;螭，山神，兽形也。史记曰：&quot;如熊如罴，如豺如离。&quot;徐广曰：&quot;离与螭同。&quot;该，备也。诗云：&quot;整我六师，以修我戎。&quot;</p>
              <p>　　注[五]暨，及也。元戎，兵车也。诗云：&quot;元戎十乘，以先启行。&quot;轻武，言疾也。长毂，兵车。</p>
              <p>　　注[六]辎，车也。称云，言多也。</p>
              <p>　　注[七]兵法有八阵图。</p>
              <p>　　注[八]玄甲，铁甲也。前书曰&quot;发属国之玄甲&quot;也。</p>
              <p>　　注[九]沙土曰漠。直度曰绝。</p>
              <p>　　注[一０]温禺﹑尸逐，皆匈奴王号也。周礼，杀人以血涂鼓谓之衅。锷，刃也。</p>
              <p>　　注[一一]四校，四面之校。横徂，横行也。星流彗埽，言疾也。安侯，水名。</p>
              <p>　　冒顿，单于头曼子也。区落谓东灭东胡，西走月氏，南取楼烦，悉收秦所夺匈奴地。冒顿子稽粥号老上单于。匈奴五月大会龙庭，祭其先﹑天地﹑鬼神，今皆焚荡之。</p>
              <p>　　注[一二]高帝被冒顿单于围于平城七日。孝文帝时匈奴寇边，杀太守，帝欲自征，太后不许。拓，开也。天声，雷霆之声。甘泉赋曰：&quot;天声起兮勇士厉。&quot;</p>
              <p>　　恢，大也。</p>
              <p>　　注[一三]扬雄曰&quot;以为不一劳者不久逸，不暂费者不永宁&quot;也。</p>
              <p>　　注[一四]上犹至也。老子曰：&quot;上德不德，是以有德。&quot;</p>
              <p>　　铄王师兮征荒裔，[一]剿凶虐兮□海外，[二]敻其邈兮亘地界，[三]封神丘兮建隆嵑，[四]熙帝载兮振万世。[五]</p>
              <p>　　注[一]铄，美也。诗曰：&quot;于铄王师，遵养时晦。&quot;</p>
              <p>　　注[二]剿，绝；□，整齐也。诗云：&quot;相土裂裂，海外有□。&quot;</p>
              <p>　　注[三]敻﹑邈皆远也。亘，竟也。</p>
              <p>　　注[四]神丘即燕然山也。方者谓之碑，员者谓之碣。蝎亦碣也，协韵音其例反。</p>
              <p>　　注[五]熙，广也。载，事也。书曰：&quot;奋庸熙帝之载。&quot;</p>
              <p>　　宪乃班师而还。遣军司马吴汜﹑梁讽，奉金帛遗北单于，宣明国威，而兵随其后。时虏中乖乱，汜﹑讽所到，辄招降之，前后万余人。遂及单于于西海上，宣国威信，致以诏赐，单于稽首拜受。讽因说宜修呼韩邪故事，保国安人之福。</p>
              <p>　　[一]单于喜悦，即将其觽与讽俱还，到私渠海，闻汉军已入塞，乃遣弟右温禺鞮王奉贡入侍，随讽诣阙。宪以单于不自身到，奏还其侍弟。南单于于漠北遗宪古鼎，容五斗，其傍铭曰&quot;仲山甫鼎，其万年子子孙孙永保用&quot;，宪乃上之。</p>
              <p>　　诏使中郎将持节即五原拜宪大将军，封武阳侯，食邑二万户。宪固辞封，赐策许焉。</p>
              <p>　　注[一]言依附汉家，自保护其国也。宣帝时呼韩邪单于款塞，朝于甘泉宫，请留居光禄塞下，有急，保汉受降城也。</p>
              <p>　　旧大将军位在三公下，置官属依太尉。[一]宪威权震朝庭，公卿希旨，奏宪位次太傅下，三公上；长史﹑司马秩中二千石，从事中郎二人六百石，自下各有增。振旅还京师。于是大开仓府，劳赐士吏，其所将诸郡二千石子弟从征者，悉除太子舍人。[二]</p>
              <p>　　注[一]续汉志，太尉长史千石，掾属二十四人，令史及御属二十二人也。</p>
              <p>　　注[二]续汉志曰，太子舍人秩二百石，无员，更直宿卫也。</p>
              <p>　　是时笃为卫尉，景﹑绬皆侍中﹑奉车﹑驸马都尉，四家竞修第宅，穷极工匠。</p>
              <p>　　明年，诏曰：&quot;大将军宪，前岁出征，克灭北狄，朝加封赏，固让不受。舅氏旧典，并蒙爵土。[一]其封宪冠军侯，邑二万户；笃郾侯，景汝阳侯，绬夏阳侯，各六千户。&quot;宪独不受封，遂将兵出镇凉州，以侍中邓叠行征西将军事为副。</p>
              <p>　　注[一]西汉故事，帝舅皆封侯。</p>
              <p>　　北单于以汉还侍弟，复遣车谐储王等款居延塞，欲入朝见，愿请大使。宪上遣大将军中护军班固行中郎将，与司马梁讽迎之。会北单于为南匈奴所破，被创遁走，固至私渠海而还。宪以北虏微弱，遂欲灭之。明年，复遣右校尉耿夔﹑司马任尚﹑赵博等将兵击北虏于金微山，大破之，克获甚觽。北单于逃走，不知所在。</p>
              <p>　　宪既平匈奴，威名大盛，以耿夔﹑任尚等为爪牙，邓叠﹑郭璜为心腹。班固﹑傅毅之徒，皆置幕府，以典文章。刺史﹑守令多出其门。尚书仆射郅寿﹑乐恢并以忤意，相继自杀。[一]由是朝臣震慑，望风承旨。而笃进位特进，得举吏，[二]见礼依三公。景为执金吾，绬光禄勋，权贵显赫，倾动京都。虽俱骄纵，而景为尤甚，奴客缇骑依倚形埶，侵陵小人，[三]强夺财货，篡取罪人，妻略妇女。商贾闭塞，如避寇雠。有司畏懦，莫敢举奏。太后闻之，使谒者策免景官，以特进就朝位。绬少好经书，节约自修，出为魏郡，迁颍川太守。窦氏父子兄弟并居列位，充满朝廷。叔父霸为城门校尉，霸弟曪将作大匠，曪弟嘉少府，其为侍中﹑将﹑大夫﹑郎吏十余人。</p>
              <p>　　注[一]寿，郅恽子。</p>
              <p>　　注[二]汉法三公得举吏。</p>
              <p>　　注[三]汉官仪曰：&quot;执金吾缇骑二百人。&quot;说文曰：&quot;缇，帛丹黄色也。&quot;言奴客及缇骑并为纵横也。</p>
              <p>　　宪既负重劳，陵肆滋甚。四年，封邓叠为穰侯。叠与其弟步兵校尉磊及母元，又宪女貋射声校尉郭举，举父长乐少府璜，[一]皆相交结。元﹑举并出入禁中，举得幸太后，遂共图为杀害。帝阴知其谋，乃与近幸中常侍郑觽定议诛之，以宪在外，虑其惧祸为乱，忍而未发。会宪及邓叠班师还京师，诏使大鸿胪持节郊迎，赐军吏各有差。宪等既至，帝乃幸北宫，诏执金吾﹑五校尉勒兵屯卫南﹑北宫，闭城门，收捕叠﹑磊﹑璜﹑举，皆下狱诛，家属徙合浦。遣谒者仆射收宪大将军印绶，更封为冠军侯。宪及笃﹑景﹑绬皆遣就国。帝以太后故，不欲名诛宪，为选严能相督察之。宪﹑笃﹑景到国，皆迫令自杀，宗族﹑宾客以宪为官者皆免归本郡。绬以素自修，不被逼迫，明年坐禀假贫人，[二]徙封罗侯，不得臣吏人。[三]初，窦后之谮梁氏，宪等豫有谋焉，永元十年，梁棠兄弟[四]徙九真还，路由长沙，逼绬令自杀。</p>
              <p>　　后和熹邓后临朝，永初三年，诏诸窦前归本郡者与安丰侯万全俱还京师。万全少子章。</p>
              <p>　　注[一]太后居长乐宫，故有少府，秩二千石。</p>
              <p>　　注[二]禀，给也。假贷贫人，非侯家之法，故坐焉。</p>
              <p>　　注[三]罗，县，属长沙郡，在今岳州湘阴县东北。</p>
              <p>　　注[四]棠及兄雍，雅弟翟，并梁竦子也。</p>
              <p>　　论曰：卫青﹑霍去病资强汉之觽，连年以事匈奴，国秏太半矣，而猾虏未之胜，后世犹传其良将，岂非以身名自终邪！窦宪率羌胡边杂之师，一举而空朔庭，至乃追奔稽落之表，饮马比鞮之曲，铭石负鼎，荐告清庙。列其功庸，兼茂于前多矣，而后世莫称者，章末衅以降其实也。[一]是以下流，君子所甚恶焉。[二]夫二三子得之不过房幄之闲，非复搜扬仄陋，选举而登也。[三]当青病奴仆之时，[四]窦将军念咎之日，[五]</p>
              <p>　　乃庸力之不暇，思鸣之无晨，[六]何意裂膏腴，享崇号乎？东方朔称&quot;用之则为虎，不用则为鼠&quot;，信矣。以此言之，士有怀琬琰以就煨尘者，亦何可支哉！</p>
              <p>　　[七]</p>
              <p>　　注[一]降，损也。</p>
              <p>　　注[二]论语曰：&quot;纣之不善不如是之甚也，是以君子恶居下流，天下之恶皆归焉。&quot;</p>
              <p>　　注[三]二三子谓卫﹑霍及宪也，皆缘椒房帏幄之恩耳。</p>
              <p>　　注[四]卫青本平阳公主家童所生，相者见之，曰：&quot;贵人，官至封侯。&quot;青笑曰：</p>
              <p>　　&quot;人奴之生，无笞骂足矣，安得封侯哉！&quot;</p>
              <p>　　注[五]谓太后闭之南宫，欲诛之日也。</p>
              <p>　　注[六]吴志诸葛瑾曰&quot;失旦之□，复思一鸣&quot;也。</p>
              <p>　　注[七]琬琰，美玉也。楚词曰：&quot;怀琬琰以为心。&quot;支，计也。亦何可计，言其多也。</p>
              <p>　　章字伯向。少好学，有文章，与马融﹑崔瑗同好，更相推荐。[一]</p>
              <p>　　注[一]融集与窦伯向书曰：&quot;孟陵奴来，赐书，见手迹，欢喜何量，见于面也。</p>
              <p>　　书虽两纸，纸八行，行七字。&quot;</p>
              <p>　　永初中，三辅遭羌寇，章避难东国，家于外黄。[一]居贫，蓬户蔬食，[二]躬勤孝养，然讲读不辍，太仆邓康[三]闻其名，请欲与交，章不肯往，康以此益重焉。是时学者称东观为老氏臧室，道家蓬莱山，[四]康遂荐章入东观为校书郎。</p>
              <p>　　注[一]外黄，县，属陈留郡，*[故]*城在今汴州雍丘县东。</p>
              <p>　　注[二]庄子&quot;原宪编蓬为户&quot;，论语&quot;颜回饭蔬食&quot;也。</p>
              <p>　　注[三]邓珍之子，禹之孙。</p>
              <p>　　注[四]老子为守臧史，复为柱下史，四方所记文书皆归柱下，事见史记。言东观经籍多也。蓬莱，海中神山，为仙府，幽经秘录并皆在焉。</p>
              <p>　　顺帝初，章女年十二，能属文，以才貌选入掖庭，有宠，与梁皇后并为贵人。</p>
              <p>　　擢章为羽林郎将，[一]迁屯骑校尉。章谦虚下士，收进时辈，甚得名誉。是时梁﹑窦并贵，各有宾客，多交构其闲，章推心待之，故得免于患。</p>
              <p>　　注[一]续汉志曰，羽林郎秩二百石，无员，常宿卫侍从也。</p>
              <p>　　贵人早卒，帝追思之无已，诏史官树碑颂德，章自为之辞。贵人殁后，帝礼待之无衰。永和五年，迁少府。汉安二年，转大鸿胪。建康元年，梁后称制，章自免，卒于家。中子唐，有俊才，官至虎贲中郎将。</p>
              <p>　　赞曰：悃悃安丰，亦称才雄。[一]提□河右，奉图归忠。[二]孟孙明边，伐北开西。[三]</p>
              <p>　　宪实空漠，远兵金山。听笳龙庭，镂石燕然。[四]虽则折鼎，王灵以宣。[五]</p>
              <p>　　注[一]楚词曰&quot;悃悃款款&quot;也。王逸注曰&quot;志纯一也&quot;。亦犹实也。</p>
              <p>　　注[二]奉图者，谓既奉外戚图，乃归于汉也。</p>
              <p>　　注[三]睰韵音先。</p>
              <p>　　注[四]笳，胡乐也，老子作之。</p>
              <p>　　注[五]鼎三足，三公象。折足者，言其不胜任也。易曰&quot;鼎折足，覆公餗&quot;也。</p>
              <p>　　校勘记</p>
              <p>　　七九五页八行今沧州鲁*[城]*县也据殿本补。</p>
              <p>　　七九五页九行强弩将军即莽明义侯王俊按：集解引惠栋说，谓案翟义传，&quot;俊&quot;当作&quot;骏&quot;。又按：惠云此强弩将军乃赵恢，非王骏，注误。</p>
              <p>　　七九六页一行归*[长安汉兵]*长驱入关据汲本﹑殿本补。</p>
              <p>　　七九六页一五行金城太守厍钧按：&quot;厍&quot;汲本﹑殿本并作&quot;库&quot;。集解引钱大昕﹑王鸣盛说，谓古读库有舍音，犹车音尺遮反，余音食遮反。说文厂部无&quot;厍&quot;字。广韵禡部有&quot;厍&quot;字，云姓也。此流俗妄造，正如&quot;角里&quot;别造&quot;□&quot;字代之。</p>
              <p>　　七九九页五行字*(颍)**[颖]*叔据集解本改。</p>
              <p>　　八００页六行行南*(国)**[海]*尉事据刊误改。</p>
              <p>　　八００页八行网罗张立之情按：集解引周寿昌说，谓时隗嚣遣辩士张玄游说，光武察玄所说，而以玺书诏融，&quot;立&quot;字当正作&quot;玄&quot;。</p>
              <p>　　八０一页三行今*(凉)**[原]*州*[平高]*县也据集解引陈景云说改。按：汉高平县，北周改曰平高，唐以后废。</p>
              <p>　　八０一页四行席皆作*(虎)**[虞]*字据汲本﹑殿本改，与聚珍本东观记合。</p>
              <p>　　八０一页九行去从义为横谋汲本﹑殿本&quot;义&quot;作&quot;议&quot;。按：义议通。</p>
              <p>　　八０一页一０行人兵离散按：王先谦谓&quot;人&quot;当作&quot;民&quot;，此亦避唐讳未回改者，下&quot;生人&quot;同。</p>
              <p>　　八０二页一行而*(大)*将军复重于难王先谦谓通鉴无&quot;大&quot;字，前后称将军，此不得忽加&quot;大&quot;字，明传写误衍。今据删。</p>
              <p>　　八０二页一三行而舆毂致数千里按：汲本﹑殿本&quot;舆&quot;作&quot;与&quot;。</p>
              <p>　　八０六页一行是时军旅代兴按：原脱&quot;兴&quot;字，径据汲本﹑殿本补。</p>
              <p>　　八０六页四行安丰阳泉蓼*(安)*安风四县据刊误删。</p>
              <p>　　八０九页三行封勋弟嘉为安丰侯按：沉家本谓续志庐江郡安风侯国，安丰自为县，则嘉所封实安风，亦融所食四县之一，而其名则不同矣。此&quot;丰&quot;字盖因上文而误。</p>
              <p>　　八一０页四行度辽将军吴棠按：集解引惠栋说，谓&quot;吴棠&quot;袁宏纪作&quot;吴常&quot;。</p>
              <p>　　八一０页八行至三木楼山按：集解引惠栋说，谓&quot;三木楼山&quot;袁宏纪作&quot;沐楼山&quot;。</p>
              <p>　　八一０页八行匈奴河水刊误谓匈河，水名，多一&quot;奴&quot;字。按：校补谓前书匈奴传云赵破奴万余骑出令居数千里，至匈奴河水，臣瓒云水名也，与武纪注同，未尝言名有误。刊误则据破奴本传但云&quot;匈河&quot;，为衍&quot;奴&quot;字，不知匈奴河可省称匈河也。</p>
              <p>　　八一二页四行宪阴喝不得对按：御览一五二引，&quot;阴喝&quot;作&quot;喑呜&quot;。</p>
              <p>　　八一二页一三行切切犹勤勤也按：此注原在&quot;为言&quot;下，据汲本﹑殿本移正。</p>
              <p>　　八一三页二行笃弟景绬并中常侍按：集解引钱大昕说，谓中常侍宦者之职，非外戚所宜居，恐有误。</p>
              <p>　　八一三页八行尝考劾父勋狱按：&quot;尝&quot;原斗&quot;当&quot;，径改正。</p>
              <p>　　八一三页九行齐殇王按：刊误谓&quot;殇&quot;当作&quot;炀&quot;，彼既有子，不得谥&quot;殇&quot;明矣。</p>
              <p>　　八一四页四行南单于屯屠河按：校补谓南单于传&quot;河&quot;作&quot;何&quot;，同。</p>
              <p>　　八一四页六行出*(□)**[稒]*阳塞王先谦谓前志作&quot;稒阳&quot;，此误。今据改。注同。</p>
              <p>　　八一四页一二行汉有南北军*[北军]*中候一人刊误谓汉有北军中候耳，衍&quot;南&quot;字。校补谓&quot;南北军&quot;下误脱&quot;北军&quot;二字耳，传言北军，注应先释所起，无突举北军之理。按：校补说是。今据补。</p>
              <p>　　八一四页一二行掌临五营刊误谓&quot;临&quot;当作&quot;监&quot;。今按：临亦监也，刘说泥。</p>
              <p>　　八一五页九行暨南单于东乌桓西戎氐羌侯王君长之髃骁骑三万按：文选&quot;东&quot;下有&quot;胡&quot;字，&quot;三万&quot;作&quot;十万&quot;。</p>
              <p>　　八一七页二行敻其邈兮亘地界按：&quot;邈&quot;原作&quot;□&quot;，径据汲本﹑殿本改。注同。</p>
              <p>　　八一九页六行出为魏郡按：刊误谓下少&quot;太守&quot;二字。</p>
              <p>　　八二０页六行安丰侯万全按：沉家本谓&quot;丰&quot;当作&quot;风&quot;。</p>
              <p>　　八二一页一三行见于面也艺文类聚三十一引&quot;见&quot;作&quot;次&quot;。按：次于面谓仅次于见面也，义较长。</p>
              <p>　　八二二页二行*[故]*城在今汴州雍丘县东按&quot;城&quot;上明脱一&quot;故&quot;字，今补。</p>
              <p>　　八二二页三行颜回饭蔬食按：今论语作&quot;饭疏食&quot;，而不云&quot;颜回&quot;，校补谓蔬疏古通作，惟注以为&quot;颜回&quot;则误。</p>
              <p>　　八二二页七行擢章为羽林郎将按：黄山校补及沉家本后汉书琐言皆谓&quot;郎&quot;上疑夺&quot;中&quot;字。</p>
            </td>
          </tr>
        </table>
        <p>&nbsp;</p><table width="460" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='24.htm'>上一页 </a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='26.htm'>下一页 </a></div>
                  </td>
                </tr>
              </table>
              <p align=center>作者：[南朝宋]范晔 
              <hr width=90%>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
        
      </td>
      <td valign="top" width="19"><img src="rightbg.gif" width="19" height="400"><img src="right.gif" width="19" height="146"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="66" height="21"><img src="bottom1.gif" width="66" height="21"></td>
      <td background="bottombg.gif" width="500"></td>
      <td width="210"></td>
    </tr>
  </table>
</div>
</body>
</html>
