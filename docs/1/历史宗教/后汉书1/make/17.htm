<html>
<head>
<title>后汉书卷十五　李王邓来列传　第五</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0">
    <tr>
      <td width="239" height="24"><img src="up1.gif" width="239" height="24"></td>
      <td width="537" background="up1bg.gif"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="167" height="49"><img src="up2left.gif" width="167" height="49"></td>
      <td valign="bottom"><img src="bg.gif" width="50" height="20"><a href="content.htm"><img src="top.gif" width="46" height="15" border="0"></a><img src="bg.gif" width="40" height="7"><a href="16.htm"><img src="last.gif" width="46" height="15" border="0"></a><img src="bg.gif" width="40" height="30"><a href="18.htm"><img src="next.gif" width="46" height="15" border="0"></a></td>
      <td width="19" background="rightbg.gif">&nbsp;</td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td valign="top" width="66" background="leftbg.gif"><img src="up3.gif" width="66" height="580"></td>
      <td valign="top" align="center"> 
        <table width="520" cellspacing="0" cellpadding="0" align="center" border="0">
          <tr> 
            <td> 
              <p align="center">&nbsp;</p>
              <p align="center" class="h">后汉书卷十五　李王邓来列传　第五</p>
            </td>
          </tr>
        </table>
        <br>
        <table width="520" border="0" cellspacing="0" cellpadding="0" align="center">
          <tr> 
            <td>　　李通字次元，南阳宛人也。世以货殖着姓。父守，身长九尺，容貌绝异，为人严毅，居家如官廷。[一]初事刘歆，好星历谶记，为王莽宗卿师。[二]通亦为五威将军从事，出补巫丞，有能名。[三]莽末，百姓愁怨，通素闻守说谶云&quot;刘氏复兴，李氏为辅&quot;，私常怀之。且居家富逸，为闾里雄，以此不乐为吏，乃自免归。
              <p>　　注[一]续汉书曰：&quot;守居家，与子孙尤谨，闺门之内如官廷也。&quot;</p>
              <p>　　注[二]平帝五年，王莽摄政，郡国置宗师以主宗室，盖特尊之，故曰宗卿师也。</p>
              <p>　　注[三]王莽置五威将军。从事谓驱使小官也。前书，秦御史监郡，萧何从事辨之。巫，县，属南郡，故城在今夔州巫山县北也。</p>
              <p>　　及下江、新巿兵起，南阳骚动，[一]通从弟轶，亦素好事，乃共计议曰：&quot;今四方扰乱，新室且亡，汉当更兴。南阳宗室，独刘伯升兄弟泛爱容觽，可与谋大事。&quot;通笑曰：&quot;吾意也。&quot;</p>
              <p>　　会光武避*(事)**[吏]*在宛，通闻之，即遣轶往迎光武。[二]光武初以通士君子相慕也，故往荅之。及相见，共语移日，握手极欢。通因具言谶文事，光武初殊不意，未敢当之。时守在长安，光武乃微观通曰：&quot;即如此，当如宗卿师何？&quot;</p>
              <p>　　通曰：&quot;已自有度矣。&quot;[三]因复备言其计。光武既深知通意，乃遂相约结，定谋议，期以材官都试骑士日，[四]欲劫前队大夫及属正，[五]因以号令大觽。</p>
              <p>　　乃使光武与轶归舂陵，举兵以相应。遣从兄子季之长安，以事报守。</p>
              <p>　　注[一]骚亦动也。</p>
              <p>　　注[二]续汉书曰：&quot;先是李通同母弟申徒臣能为医，难使，伯升杀之。上恐其怨，不欲与轶相见。轶数请，上乃强见之。轶深达通意，上乃许往，意不安，买半臿佩刀怀之。至通舍，通甚悦，握上手，得半臿刀，谓上曰：'一何武也！'上曰：'苍卒时以备不虞耳。'&quot;注[三]度，计度也，音大各反。</p>
              <p>　　注[四]汉法以立秋日都试骑士，谓课殿最也。翟义诛王莽，以九月都试日勒车骑材官士是也。</p>
              <p>　　注[五]前队大夫谓南阳太守甄阜也。属正谓梁丘赐也。</p>
              <p>　　季于道病死，守密知之，欲亡归。素与邑人黄显相善，时显为中郎将，闻之，谓守曰：&quot;今关门禁严，君状貌非凡，将以此安之？不知诣阙自归。事既未然，脱可免祸。&quot;守从其计，即上书归死，章未及报，留阙下。会事发觉，通得亡走，莽闻之，乃系守于狱。而黄显为请曰：&quot;守闻子无状，[一]不敢逃亡，守义自信，归命宫阙。臣显愿质守俱东，晓说其子。如遂悖逆，令守北向刎首，以谢大恩。&quot;[二]莽然其言。会前队复上通起兵之状，莽怒，欲杀守，显争之，遂并被诛，及守家在长安者尽杀之。</p>
              <p>　　南阳亦诛通兄弟、门宗六十四人，皆焚尸宛巿。</p>
              <p>　　注[一]无状谓祸大不可名言其状也。</p>
              <p>　　注[二]刎，割也。</p>
              <p>　　时汉兵亦已大合。通与光武、李轶相遇棘阳，遂共破前队，杀甄阜、梁丘赐。</p>
              <p>　　更始立，以通为柱国大将军、辅汉侯。从至长安，更拜为大将军，封西平王；</p>
              <p>　　轶为舞阴王；通从弟松为丞相。更始使通持节还镇荆州，通因娶光武女弟伯姬，是为宁平公主。[一]光武即位，征通为韂尉。建武二年，封固始侯，拜大司农。</p>
              <p>　　帝每征讨四方，常令通居守京师，镇抚百姓，修宫室，起学官。五年春，代王梁为前将军。六年夏，领破奸将军侯进、捕虏将军王霸等十营击汉中贼。[二]</p>
              <p>　　公孙述遣兵赴救，通等与战于西域，破之，[三]还屯田顺阳。[四]</p>
              <p>　　注[一]宁平，县，属淮阳国也。</p>
              <p>　　注[二]贼谓延岑也。</p>
              <p>　　注[三]西城，县，属汉中郡也。</p>
              <p>　　注[四]顺阳，县名，属南*(郡)**[阳]*，哀帝改为博山，故城在今邓州穰县西。</p>
              <p>　　时天下略定，通思避荣宠，以病上书乞身。诏下公卿髃臣议。大司徒侯霸等曰：</p>
              <p>　　&quot;王莽篡汉，倾乱天下，通怀伊、吕、萧、曹之谋，建造大策，扶助神灵，辅成圣德。破家为国，忘身奉主，有扶危存亡之义。功德最高，海内所闻。通以天下平定，谦让辞位。夫安不忘危，宜令通居职疗疾。欲就诸侯，不可听。&quot;</p>
              <p>　　于是诏通勉致医药，以时视事。其夏，引拜为大司空。</p>
              <p>　　通布衣唱义，助成大业，重以宁平公主故，特见亲重。然性谦恭，常欲避权埶。</p>
              <p>　　素有消疾，[一]自为宰相，谢病不视事，连年乞骸骨，帝每优宠之。令以公位归第养疾，通复固辞。积二岁，乃听上大司空印绶，以特进奉朝请。有司奏请封诸皇子，帝感通首创大谋，即日封通少子雄为召陵侯。每幸南阳，常遣使者以太牢祠通父頉。十八年卒，谥曰恭侯。帝及皇后亲临吊，送葬。</p>
              <p>　　注[一]消，消中之疾也。周礼天官职曰：&quot;春有痟首疾。&quot;郑玄注云：&quot;痟，酸削也。&quot;</p>
              <p>　　子音嗣。音卒，子定嗣。定卒，子黄嗣。黄卒，子寿嗣。[一]</p>
              <p>　　注[一]东观记&quot;黄&quot;字作&quot;箕&quot;也。</p>
              <p>　　李轶后为朱鲔所杀。更始之败，李松战死，唯通能以功名终。永平中，显宗幸宛，诏诸李随安觽宗室会见，[一]并受赏赐，恩宠笃焉。</p>
              <p>　　注[一]安觽，县，属南阳郡，故城在邓州东。谢承书曰：&quot;安觽侯刘*(崇)**[宠]*，长沙定王五代孙，南阳宗室也。与宗人讨莽安功，随光武河北破王郎。朝廷高其忠壮，策文嗟叹，以厉宗室。安觽诸刘皆其后。&quot;</p>
              <p>　　论曰：子曰&quot;富与贵是人之所欲，不以其道得之，不处也&quot;。[一]李通岂知夫所欲而未识以道者乎！夫天道性命，圣人难言之，况乃亿测微隐，猖狂无妄之福，[二]污灭亲宗，以觖一切之功哉！[三]昔蒙谷负书，不徇楚难；[四]即墨用齐，义雪燕耻。[五]彼之趣舍所立，其殆与通异乎？</p>
              <p>　　注[一]论语之文。</p>
              <p>　　注[二]微隐谓谶文也。庄子曰：&quot;猖狂妄行。&quot;易无妄卦曰：&quot;无妄之往，何之矣。&quot;郑玄注云：&quot;妄之言望，人所望宜正。行必有所望，行而无所望，是失其正，何可往也。&quot;即史记朱英曰&quot;代有无望之福，又有无*(妄)**[望]*之祸&quot;是也。</p>
              <p>　　注[三]停水曰污，言族灭而污池之也。觖，望也，音丘瑞反。一切，谓权时也。</p>
              <p>　　注[四]战国策曰，吴、楚战于□举，吴师入郢。蒙谷奔入宫，负离次之典，浮江逃于云梦之中。后昭王反郢，五官失法，百姓昏乱；蒙谷献典，五官得法，百姓大化。校蒙谷之功，与存国相若，封之执圭。蒙谷怒曰：&quot;谷非人臣也，社稷之臣也。苟社稷血食，余岂患无君乎！&quot;遂□于历山也。</p>
              <p>　　注[五]史记曰，燕昭王伐齐，愍王败，出亡。燕人入临菑，尽取齐宝，烧其宫室宗庙；下齐七十余城，其不下者，唯独莒﹑即墨。后齐田单以即墨击破燕军，悉复所亡城。故曰雪也。</p>
              <p>　　王常字颜卿，颍川舞阳人也。[一]王莽末，为弟报仇，亡命江夏。[二]久之，与王凤、王匡等起兵云杜绿林中，聚觽数万人，以常为偏裨，攻傍县。后与成丹、张卬别入南郡蓝口，号下江兵。[三]王莽遣严尤、陈茂击破之。常与丹、卬收散卒入蒌溪，[四]劫略钟、龙闲，[五]觽复振。引军与荆州牧战于上唐，大破之，[六]遂北至宜秋。[七]</p>
              <p>　　注[一]东观记曰：&quot;其先鄠人，常父博，成、哀闲转客颍川舞阳，因家焉。&quot;</p>
              <p>　　注[二]命者，名也。言背其名籍而逃亡也。</p>
              <p>　　注[三]续汉志曰南郡编县有蓝口聚。</p>
              <p>　　注[四]蒌音力于反。</p>
              <p>　　注[五]盛弘之荆州记曰永阳县北有石龙山，在今安州应山县东北。又随州随县东北有三钟山也。</p>
              <p>　　注[六]上唐，乡名，故城在今随州枣阳县东北也。</p>
              <p>　　注[七]续汉志曰南*(郡)**[阳]*有宜秋聚也。</p>
              <p>　　是时，汉兵与新巿、平林觽俱败于小长安，各欲解去。伯升闻下江军在宜秋，即与光武及李通俱造常壁，曰：&quot;愿见下江一贤将，议大事。&quot;成丹、张卬共推遣常。伯升见常，说以合从之利。[一]常大悟，曰：&quot;王莽篡弒，残虐天下，百姓思汉，故豪杰并起。今刘氏复兴，即真主也。诚思出身为用，辅成大功。&quot;伯升曰：&quot;如事成，岂敢独飨之哉！&quot;遂与常深相结而去，常还，具为丹、卬言之。丹、卬负其觽，皆曰：&quot;大丈夫既起，当各自为主，何故受人制乎？&quot;常心独归汉，乃稍晓说其说将帅曰：&quot;往者成、哀衰微无嗣，故王莽得承闲篡位。既有天下，而政令苛酷，积失百姓之心。民之讴吟思汉，非一日也，故使吾属因此得起。夫民所怨者，天所去也；民所思者，天所与也。举大事必当下顺民心，上合天意，功乃可成。若负强恃勇，触情恣欲，虽得天下，必复失之。以秦、项之埶，尚至夷覆，况今布衣相聚草泽？以此行之，灭亡之道也。今南阳诸刘举宗起兵，观其来议事者，皆有深计大虑，王公之才，与之并合，必成大功，此*[天]*所以佑吾属也。&quot;下江诸将虽屈强少识，然素敬常，乃皆谢曰：&quot;无王将军，吾属几陷于不义。愿敬受教。&quot;即引兵与汉军及新巿、平林合。于是诸部齐心同力，锐气益壮，遂俱进，破杀甄阜、梁丘赐。</p>
              <p>　　注[一]以利合曰从也。</p>
              <p>　　及诸将议立宗室，唯常与南阳士大夫同意欲立伯升，而朱鲔、张卬等不听。及更始立，以常为廷尉、大将军，封知命侯。别徇汝南、沛郡，还入昆阳，与光武共击破王寻、王邑。更始西都长安，以常行南阳太守事，令专命诛赏，[一]封为邓王，食八县，赐姓刘氏。常性恭俭，遵法度，南方称之。</p>
              <p>　　注[一]东观记曰：&quot;诛不从命，封拜有功。&quot;</p>
              <p>　　更始败，建武二年夏，常将妻子诣洛阳，肉袒自归。光武见常甚欢，劳之曰：&quot;王廷尉良苦。[一]每念往时，共更艰□，何日忘之。[二]莫往莫来，岂违平生之言乎？&quot;[三]常顿首谢曰：&quot;臣蒙大命，得以鞭策托身陛下。[四]始遇宜秋，后会昆阳，幸赖灵武，辄成断金。[五]更始不量愚臣，任以南州。[六]赤眉之难，丧心失望，[七]以为天下复失纲纪。闻陛下即位河北，心开目明，今得见阙庭，死无遗恨。&quot;帝笑曰：&quot;吾与廷尉戏耳。吾见廷尉，不忧南方矣。&quot;[八]乃召公卿将军以下大会，具为髃臣言：&quot;常以匹夫兴义兵，明于知天命，故更始封为知命侯。与吾相遇兵中，尤相厚善。&quot;特加赏赐，拜为左曹，[九]封山桑侯。[一０]</p>
              <p>　　注[一]良，甚也，言苦军事也。</p>
              <p>　　注[二]更，经也。艰□谓帝败小长安，造常壁，与常共破甄阜及王寻等也。</p>
              <p>　　注[三]平生言谓常云&quot;刘氏真主也，诚思出身为用，辅成大功&quot;。常乃久事更始，不早归朝，帝微以责之，故下文云&quot;吾与廷尉戏耳&quot;。诗韂风曰：&quot;莫往莫来，悠悠我思。&quot;</p>
              <p>　　注[四]策，马檛也。言执策以从之。</p>
              <p>　　注[五]伯升与常深相结，故曰断金。易系辞曰：&quot;二人同心，其利断金。&quot;</p>
              <p>　　注[六]谓以廷尉行南阳太守。</p>
              <p>　　注[七]谓赤眉入长安，破更始。</p>
              <p>　　注[八]谓南阳也。</p>
              <p>　　注[九]前书曰，左、右曹，平尚书事。</p>
              <p>　　注[一０]山桑，县，属沛郡，今亳州县。</p>
              <p>　　后帝于大会中指常谓髃臣曰：&quot;此家率下江诸将辅翼汉室，心如金石，真忠臣也。&quot;</p>
              <p>　　是日迁常为汉忠将军，遣南击邓奉、董欣，令诸将皆属焉。又诏常北击河闲、渔阳，平诸屯聚。五年秋，攻拔湖陵，又与帝会任城，因从破苏茂、庞萌。进攻下邳，常部当城门战，一日数合，贼反走入城，常追迫之，城上射矢雨下，帝从百余骑自城南高处望，常战力甚，驰遣中黄门诏使引还，贼遂降。又别率骑都尉王霸共平沛郡贼。[一]六年春，征还洛阳，令夫人迎常于舞阳，归家上頉。西屯长安，拒隗嚣。七年，使使者持玺书即拜常为横野大将军，位次与诸将绝席。[二]常别击破隗嚣将高峻于朝那。[三]嚣遣将过乌氏，常要击破之。</p>
              <p>　　转降保塞羌诸营壁，皆平之。九年，击内黄贼，破降之。后北屯故安，拒卢芳。</p>
              <p>　　[四]十二年，薨于屯所，谥曰节侯。</p>
              <p>　　注[一]东观记曰，沛郡贼，苗虚也。</p>
              <p>　　注[二]绝席谓尊显之也。汉官仪曰：&quot;御史大夫、尚书令、司隶校尉，皆专席，号三独坐。&quot;</p>
              <p>　　注[三]朝那，县，属安定郡也。</p>
              <p>　　注[四]故安，县，属涿郡，故城在今易州易县南也。</p>
              <p>　　子广嗣。三十年，徙封石城侯。[一]永平十四年，坐与楚事相连，国除。</p>
              <p>　　注[一]石城故城在今复州沔阳县东南也。</p>
              <p>　　邓晨字伟卿，南阳新野人也。世吏二千石。[一]父宏，豫章都尉。晨初娶光武姊元。王莽末，光武尝与兄伯升及晨俱之宛，与穰人蔡少公等燕语。少公颇学图谶，言刘秀当为天子。或曰：&quot;是国师公刘秀乎？&quot;光武戏曰：&quot;何用知非仆邪？&quot;坐者皆大笑，晨心独喜。[二]及光武与家属避吏新野，舍晨庐，甚相亲爱。晨因谓光武曰：&quot;王莽悖暴，盛夏斩人，此天亡之时也。[三]往时会宛，独当应邪？&quot;光武笑不荅。</p>
              <p>　　注[一]东观记曰：&quot;晨曾祖父隆，扬州刺史；祖父勋，交址刺史。&quot;</p>
              <p>　　注[二]东观记曰：&quot;晨与上共载出，逢使者不下车，使者怒，颇加耻辱。上称江夏卒史，晨更名侯家丞。使者以其诈，将至亭，欲罪之，新野宰潘叔为请，得免。&quot;</p>
              <p>　　注[三]王莽地皇元年，下书曰：&quot;方出军行师，有趍讙犯*[法]*者，斩无须时。&quot;</p>
              <p>　　于是春夏斩人都市，百姓震惧也。</p>
              <p>　　及汉兵起，晨将宾客会棘阳。汉兵败小长安，诸将多亡家属，光武单马遁走，遇女弟伯姬，与共骑而奔。前行复见元，趣令上马。元以手撝曰：&quot;行矣，不能相救，无为两没也。&quot;会追兵至，元及三女皆遇害。汉兵退保棘阳，而新野宰乃污晨宅，焚其頉墓。宗族皆恚怒，曰：&quot;家自富足，何故随妇家人入汤镬中？&quot;</p>
              <p>　　晨终无恨色。</p>
              <p>　　更始立，以晨为偏将军。与光武略地颍川，俱夜出昆阳城，击破王寻、王邑。</p>
              <p>　　又别徇阳翟以东，至京、密，皆下之。[一]更始北都洛阳，以晨为常山太守。</p>
              <p>　　会王郎反，光武自蓟走信都，晨亦闲行会于钜鹿下，自请从击邯郸。光武曰：&quot;伟卿以一身从我，不如以一郡为我北道主人。&quot;乃遣晨归郡。光武追铜马、高胡髃贼于冀州，晨发积射士千人，[二]又遣委输给军不绝。光武即位，封晨房子侯。[三]帝又感悼姊没于乱兵，追封谥元为新野节义长公主，立庙于县西。封晨长子泛为吴房侯，[四]以奉公主之祀。</p>
              <p>　　注[一]京、密，二县名，属河南郡。京故城在今郑州荥阳东，郑之京邑也。密故城在荥阳东南也。</p>
              <p>　　注[二]积与夡同，古字通用，谓寻夡而射之。</p>
              <p>　　注[三]房子，今赵州县也。</p>
              <p>　　注[四]吴房，今豫州县也。</p>
              <p>　　建武三年，征晨还京师，数燕见，说故旧平生为欢。晨从容谓帝曰：&quot;仆竟*(辩)**[办]*之。&quot;[一]帝大笑。从幸章陵，拜光禄大夫，使持节监执金吾贾复等击平邵陵、新息贼。[二]四年，从幸寿春，留镇九江。</p>
              <p>　　注[一]光武前语晨云：&quot;何用知非仆乎？&quot;故晨有此言也。</p>
              <p>　　注[二]新息，今豫州县也。</p>
              <p>　　晨好乐郡职，由是复拜为中山太守，吏民称之，常为冀州高第。[一]十三年，更封南□侯。[二]入奉朝请，复为汝南太守。十八年，行幸章陵，征晨行廷尉事。从至新野，置酒酣燕，赏赐数百*(十)**[千]*万，复遣归郡。晨兴鸿郄陂数千顷田，[三]汝土以殷，鱼稻之饶，流衍它郡。[四]明年，定封西华侯，复征奉朝请。二十五年卒，诏遣中谒者备公主官属礼仪，[五]招迎新野主魂，与晨合葬于北芒。乘舆与中宫亲临丧送葬。谥曰惠侯。</p>
              <p>　　注[一]中山属冀州，于冀州所部郡课常为弟一也。</p>
              <p>　　注[二]□音力全反。</p>
              <p>　　注[三]鸿郄，陂名，在今豫州汝阳县东。成帝时，关东水陂溢为害，翟方进为丞相，奏罢之。</p>
              <p>　　注[四]衍，饶也。</p>
              <p>　　注[五]汉官仪曰&quot;长公主官属，傅一人，员吏五人，驺仆射五人，私府长、食官长、永巷令、家令各一人&quot;也。</p>
              <p>　　小子棠嗣，后徙封武当。棠卒，子固嗣。固卒，子国嗣。国卒，子福嗣，永建元年卒，无子，国除。</p>
              <p>　　来歙字君叔，[一]南阳新野人也。六世祖汉，有才力，武帝世，以光禄大夫副楼船将军杨仆，击破南越、朝鲜。父仲，[二]哀帝时为谏大夫，娶光武祖姑，生歙。光武甚亲敬之，数共往来长安。</p>
              <p>　　注[一]歙音许及反。</p>
              <p>　　注[二]东观记&quot;仲&quot;作&quot;冲&quot;。</p>
              <p>　　汉兵起，王莽以歙刘氏外属，乃收系之，宾客共篡夺，得免。更始即位，以歙为吏，从入关。数言事不用，以病去。歙女弟为汉中王刘嘉妻，嘉遣人迎歙。</p>
              <p>　　因南之汉中。更始败，歙劝嘉归光武，遂与嘉俱东诣洛阳。</p>
              <p>　　帝见歙，大欢，即解衣以衣之，[一]拜为太中大夫。是时方以陇、蜀为忧，独谓歙曰：&quot;今西州未附，[二]子阳称帝，道里阻远，诸将方务关东，思西州方略，未知所任，其谋若何？&quot;歙因自请曰：&quot;臣尝与隗嚣相遇长安。其人始起，以汉为名。今陛下圣德隆兴，臣愿得奉威命，开以丹青之信，[三]嚣必束手自归，则述自亡之埶，不足图也。&quot;帝然之。建武三年，歙始使隗嚣。五年，复持节送马援，因奉玺书于嚣。既还，复往说嚣，嚣遂遣子恂随歙入质，拜歙为中郎将。时山东略定，帝谋西收嚣兵，与俱伐蜀，复使歙喻旨。嚣将王元说嚣，多设疑故，久冘豫不决。[四]歙素刚毅，遂发愤质责嚣曰：</p>
              <p>　　[五]&quot;国家以君知臧否，晓废兴，故以手书畅意。足下推忠诚，遣伯春委质，[六]</p>
              <p>　　是臣主之交信也。今反欲用佞惑之言，为族灭之计，叛主负子，违背忠信乎？</p>
              <p>　　吉凶之决，在于今日。&quot;欲前刺嚣，嚣起入，部勒兵，将杀歙，歙徐杖节就车而去。嚣愈怒，王元劝嚣杀歙，使牛邯将兵围守之。嚣将王遵谏曰：&quot;愚闻为国者慎器与名，为家者畏怨重祸。[七]俱慎名器，则下服其命；轻用怨祸，则家受其殃。今将军遣子质汉，内怀它志，名器逆矣；外人有议欲谋汉使，轻怨祸矣。古者列国兵交，使在其闲，[八]所以重兵贵和而不任战也，何况承王命籍重质而犯之哉？君叔虽单车远使，而陛下之外兄也。[九]害之无损于汉，而随以族灭。昔宋执楚使，遂有析骸易子之祸。[一０]小国犹不可辱，况于万乘之主，重以伯春之命哉！&quot;歙为人有信义，言行不违，及往来游说，皆可案覆，西州士大夫皆信重之，多为其言，故得免而东归。</p>
              <p>　　注[一]东观记曰&quot;解所被襜襦以衣歙&quot;也。</p>
              <p>　　注[二]西州谓隗嚣也。</p>
              <p>　　注[三]杨子法言曰&quot;圣人之言，明若丹青&quot;也。</p>
              <p>　　注[四]冘豫，不定之意也。说文曰&quot;冘冘，行蝄&quot;也。音淫。东观记曰&quot;狐疑不决&quot;也。</p>
              <p>　　注[五]质，正也。</p>
              <p>　　注[六]嚣子恂，字伯春。</p>
              <p>　　注[七]器，车服也。名，爵号也。言名与器不可妄授也。</p>
              <p>　　注[八]左传曰：&quot;晋栾书伐郑，郑人使伯蠲行成，晋人杀之，非礼也。兵交使在其闲，可也。&quot;</p>
              <p>　　注[九]光武之姑子，故曰外兄也。</p>
              <p>　　注[一０]左传曰，楚使申舟聘齐，不假道于宋。华元曰：&quot;楚不假道，鄙我也。&quot;</p>
              <p>　　乃杀之。楚子闻之，遂围宋。宋人惧，使华元夜入楚师，告子反曰&quot;寡君使元以病告，弊邑易子而食，析骸以爨&quot;也。</p>
              <p>　　八年春，歙与征虏将军祭遵袭略阳，遵道病还，分遣精兵随歙，合二千余人，伐山开道，从番须、回中[一]径至略阳，[二]斩嚣守将金梁，因保其城。嚣大惊曰：&quot;何其神也！&quot;[三]乃悉兵数万人围略阳，斩山筑堤，激水灌城。歙与将士固死坚守，矢尽，乃发屋断木以为兵。嚣尽锐攻之，自春至秋，其士卒疲弊。</p>
              <p>　　帝乃大发关东兵，自将上陇，嚣觽溃走，围解。于是置酒高会，劳赐歙，班坐绝席，在诸将之右，赐歙妻缣千匹。诏使留屯长安，悉监护诸将。</p>
              <p>　　注[一]番须、回中，并地名也。番音盘。武帝元封四年幸雍，通回中道。前书音义曰回中在汧。汧今陇州汧源县也。</p>
              <p>　　注[二]径，直也。</p>
              <p>　　注[三]东观记曰：&quot;上闻得略阳，甚悦。左右怪上数破大敌，今得小城，何足以喜？然上以略阳嚣所依阻，心腹已坏，则制其支体*[易]*也。&quot;</p>
              <p>　　歙因上书曰：&quot;公孙述以陇西、天水为藩蔽，故得延命假息。今二郡平荡，则述智计穷矣。宜益选兵马，储积资粮。昔赵之将帅多贾人，高帝悬之以重赏。[一]</p>
              <p>　　今西州新破，兵人疲馑，若招以财谷，则其觽可集。臣知国家所给非一，用度不足，然有不得已也。&quot;帝然之。于是大转粮运，[二]诏歙率征西大将军冯异、建威大将军耿弇、虎牙大将军盖延、扬武将军马成、武威将军刘尚入天水，击破公孙述将田弇、赵匡。明年，攻拔落门，[三]隗嚣支党周宗、赵恢及天水属县皆降。</p>
              <p>　　注[一]高帝十年，陈豨反于赵、代，其将多贾人，帝多以金购，豨将皆降。</p>
              <p>　　注[二]东观记曰：&quot;诏于汧积谷六万斛，驴四百头负□。&quot;</p>
              <p>　　注[三]聚名也。解见光武纪。</p>
              <p>　　初王莽世，羌虏多背叛，而隗嚣招怀其酋豪，遂得为用。及嚣亡后，五溪、先零诸种数为寇掠，皆营堑自守，州郡不能讨。歙乃大修攻具，率盖延、刘尚及太中大夫马援等进击羌于金城，大破之，斩首虏数千人，获牛羊万余头，谷数十万斛。又击破襄武贼傅栗卿等。[一]陇西虽平，而人饥，流者相望。[二]歙乃倾仓廪，转运诸县，以赈赡之，于是陇右遂安，而凉州流通焉。</p>
              <p>　　注[一]襄武，县，属陇西郡也。</p>
              <p>　　注[二]流谓流离以就食也。</p>
              <p>　　十一年，歙与盖延、马成进攻公孙述将王元、环安于河池、下*(辩)**[辨]*，陷之，乘胜遂进。蜀人大惧，使刺客刺歙，未殊，驰召盖延。延见歙，因伏悲哀，不能仰视。歙叱延曰：&quot;虎牙何敢然！今使者中刺客，无以报国，故呼巨卿，欲相属以军事，而反效儿女子涕泣乎！刃虽在身，不能勒兵斩公邪！&quot;延收泪强起，受所诫。歙自书表曰：&quot;臣夜人定后，为何人所贼伤，中臣要害。[一]臣不敢自惜，诚恨奉职不称，以为朝廷羞。夫理国以得贤为本，太中大夫段襄，骨鲠可任，[二]愿陛下裁察。又臣兄弟不肖，[三]终恐被罪，陛下哀怜，数赐教督。&quot;投笔抽刃而绝。</p>
              <p>　　注[一]何人谓不知何人也。</p>
              <p>　　注[二]骨鲠，喻正直也。说文曰：&quot;鲠，鱼骨也。&quot;食骨留咽中为鲠。</p>
              <p>　　注[三]肖，似也。不似犹不贤也。</p>
              <p>　　帝闻大惊，省书*(览)**[閴]*涕，乃赐策曰：&quot;中郎将来歙，攻战连年，平定羌、陇，忧国忘家，忠孝彰着。遭命遇害，呜呼哀哉！&quot;使太中大夫赠歙中郎将、征羌侯印绶，谥曰节侯，谒者护丧事。丧还洛阳，乘舆缟素临吊送葬。以歙有平羌、陇之功，故改汝南之当乡县为征羌国焉。[一]</p>
              <p>　　注[一]征羌故城在今豫州郾城县东南也。</p>
              <p>　　子曪嗣。十三年，帝嘉歙忠节，复封歙弟由为宜西侯。[一]曪子棱，尚显宗女武安公主。棱早殁，曪卒，以棱子历为嗣。</p>
              <p>　　注[一]东观记曰&quot;宜西乡侯&quot;。</p>
              <p>　　论曰：世称来君叔天下信士。夫专使乎二国之闲，岂厌诈谋哉？而能独以信称者，良其诚心在乎使两义俱安，而己不私其功也。</p>
              <p>　　历字伯珍，少袭爵，以公主子，永元中，为侍中，监羽林右骑。[一]永初三年，迁射声校尉。永宁元年，代冯石为执金吾。延光元年，尊历母为长公主。二年，迁历太仆。</p>
              <p>　　注[一]羽林骑，武帝置。宣帝令中郎将骑都尉监羽林，见前书。</p>
              <p>　　明年，中常侍樊丰与大将军耿宝、侍中周广、谢恽等共谗陷太尉杨震，震遂自杀。历谓侍御史虞诩曰：&quot;耿宝托元舅之亲，[一]荣宠过厚，不念报国恩，而倾侧奸臣，诬奏杨公，伤害忠良，其天祸亦将至矣。&quot;遂绝周广、谢恽，不与交通。时皇太子惊病不安，避幸安帝乳母野王君王圣舍。太子乳母王男、厨监邴吉等以为圣舍新缮修，犯土禁，不可久御。圣及其女永与大长秋江京及中常侍樊丰、王男、邴吉等互相是非，圣、永遂诬谮男、吉，皆幽囚死，家属徙比景。太子思男等，数为叹息。京、丰惧有后害，妄造虚无，构谗太子及东宫官属。帝怒，召公卿以下会议废立。耿宝等承旨，皆以为太子当废。历与太常桓焉、廷尉张皓议曰：&quot;经说，年未满十五，过恶不在其身。且男、吉之谋，皇太子容有不知，宜选忠良保傅，辅以礼义。</p>
              <p>　　废置事重，此诚圣恩所宜宿留。&quot;帝不从，[二]是日遂废太子为济阴王。时监太子家小黄门籍建、中傅高梵等[三]皆以无罪徙朔方。历乃要结光禄勋祋讽，[四]</p>
              <p>　　宗正刘玮，将作大匠薛皓，侍中闾丘弘、陈光、赵代、施延，太中大夫朱伥、[五]</p>
              <p>　　第五颉，[六]中散大夫曹成，谏议大夫李尤，符节令张敬，[七]持书侍御史龚调，[八]羽林右监孔显，[九]城门司马徐崇，韂尉守丞乐闱，[一０]长乐、未央□令郑安世等十余人，[一一]俱诣鸿都门证太子无过。龚调据法律明之，以为男、吉犯罪，皇太子不当坐。帝与左右患之，乃使中常侍奉诏胁髃臣曰：&quot;父子一体，天性自然。以义割恩，为天下也。历、讽等不识大典，而与髃小共为讙哗，外见忠直而内希后福，饰邪违义，岂事君之礼？朝廷广开言事之路，故且一切假贷；若怀迷不反，当显明刑书。&quot;谏者莫不失色。薛皓先顿首曰：&quot;固宜如明诏。&quot;历怫然，[一二]廷诘皓曰：&quot;属通谏何言，而今复背之？[一三]大臣乘朝车，处国事，固得辗转若此乎！&quot;[一四]乃各稍自引起，历独守阙，连日不肯去。帝大怒，乃免历兄弟官，削国租，黜公主不得会见。历遂杜门不与亲戚通，时人为之震栗。</p>
              <p>　　注[一]宝女弟为清河王庆姬，即安帝嫡母也，故宝于帝为元舅焉。</p>
              <p>　　注[二]宿留犹停留也。宿留音秀溜。</p>
              <p>　　注[三]梵音扶泛反。</p>
              <p>　　注[四]祋音丁外反。</p>
              <p>　　注[五]伥音丑羊反。</p>
              <p>　　注[六]颉音下结反。</p>
              <p>　　注[七]续汉*(书)**[志]*曰：&quot;符节令，秩*[六]*百石。&quot;</p>
              <p>　　注[八]续汉志曰&quot;持书侍御史，秩六百石&quot;也。</p>
              <p>　　注[九]汉官仪&quot;羽林左、右监，属光禄&quot;也。</p>
              <p>　　注[一０]守丞，兼守之丞也。</p>
              <p>　　注[一一]续汉志曰&quot;未央□令一人，长乐□令一人，主乘舆马&quot;也。</p>
              <p>　　注[一二]字林曰：&quot;怫，郁也。&quot;怫音扶勿反。</p>
              <p>　　注[一三]属，近也。通犹共也。近言共谏，何乃相背也。</p>
              <p>　　注[一四]周礼曰：&quot;卿乘夏缦，大夫乘墨车。&quot;辗转，不定也。诗曰：&quot;展转反侧。&quot;</p>
              <p>　　及帝崩，阎太后起历为将作大匠。顺帝即位，朝廷咸称社稷臣，于是迁为韂尉。</p>
              <p>　　祋讽、刘玮、闾丘弘等先卒，皆拜其子为郎；朱伥、[一]施延、陈光、赵代等并为公卿，任职；征王男、邴吉家属还京师，厚加赏赐；籍建、高梵等悉蒙显擢。永建元年，拜历车骑将军，弟祉为步兵校尉，超为黄门侍郎。三年，母长公主薨，历称病归第；服阕，复为大鸿胪。阳嘉二年，卒官。</p>
              <p>　　注[一]伥音丑良反。</p>
              <p>　　子定嗣。定尚安帝妹平氏长公主，顺帝时，为虎贲中郎将。定卒，子虎嗣，桓帝时，为屯骑校尉。弟艳，字季德，少好学下士，开馆养徒，少历显位，灵帝时，再迁司空。</p>
              <p>　　赞曰：李、邓豪赡，舍家从谶。[一]少公虽孚，宗卿未验。[二]王常知命，功惟帝念。[三]款款君叔，斯言无玷。[四]方献三捷，永坠一□。[五]</p>
              <p>　　注[一]邓晨代以吏二千石为豪，李通家富为赡也。</p>
              <p>　　注[二]孚，信也。言蔡少公论谶，其事虽信，而李守被诛，是未验也。</p>
              <p>　　注[三]王常，更始中为知命侯，后归朝，上录其功，封为列侯，故曰帝念。</p>
              <p>　　注[四]玷，缺也。</p>
              <p>　　注[五]小雅采薇诗曰：&quot;岂敢定居，一月三捷。&quot;</p>
              <p>　　校勘记</p>
              <p>　　五七三页三行李通字次元集解引汪文台说，谓初学记十一、北堂书钞五十二引华峤书&quot;次元&quot;作&quot;文元&quot;。今按：安国桂坡馆刊本初学记及孔广陶校注本北堂书钞并作&quot;次元&quot;。</p>
              <p>　　五七四页一行会光武避*(事)**[吏]*在宛集解引陈景云说，谓它处皆作&quot;避吏&quot;，此&quot;事&quot;疑因相似而误。今据改。按：&quot;事&quot;字古文作&quot;□&quot;，与&quot;吏&quot;形相近也。</p>
              <p>　　五七四页七行同母弟申徒臣集解引惠栋说，谓&quot;申徒臣&quot;东观记作&quot;公孙臣&quot;，袁宏纪作&quot;申屠臣&quot;。今按：聚珍本东观记光武纪作&quot;公孙臣&quot;，李通传作&quot;申屠臣&quot;。</p>
              <p>　　五七四页九行苍卒时以备不虞耳汲本、殿本&quot;苍&quot;作&quot;仓&quot;。按：苍仓通用。又按：影印绍兴本此卷仍有阙佚，取它本补配，故多斗字。以下遇极明显之斗字，皆径予改正，不作校记。</p>
              <p>　　五七五页一０行征通为韂尉按：袁纪&quot;韂尉&quot;作&quot;光禄勋&quot;。书钞五十三引续汉书同。</p>
              <p>　　五七六页二行属南*(郡)**[阳]*据集解引洪亮吉说改。</p>
              <p>　　五七六页三行以病上书乞身按：集解引洪亮吉说，谓此蒙上&quot;六年夏&quot;之文，下云&quot;其夏，引拜为大司空&quot;，考通为司空在建武七年五月，则此应云&quot;明年夏，引拜为大司空&quot;，否则&quot;以病上书乞身&quot;上亦应加&quot;明年&quot;二字。省此二字，增一&quot;其&quot;字，遂觉□事不清。</p>
              <p>　　五七七页三行安觽侯刘*(崇)**[宠]*集解引顾炎武说，谓&quot;崇&quot;当从汉表作&quot;宠&quot;。</p>
              <p>　　又引陈景云说，谓崇死于莽未篡汉之先，建武二年，从父弟宠绍封，此传写误也。今据改。按：集解又引惠栋说，谓安觽侯绍封者有刘宣子高，见卓茂传。</p>
              <p>　　校补谓&quot;宣&quot;与&quot;宠&quot;自系一人名，因形近而误。</p>
              <p>　　五七七页六行猖狂无妄之福按：汲本&quot;福&quot;作&quot;祸&quot;。</p>
              <p>　　五七七页一一行又有无*(妄)**[望]*之祸据汲本、殿本改，与史记平原君传合。</p>
              <p>　　五七八页一三行南*(郡)**[阳]*有宜秋聚也集解引惠栋说，谓续志平氏县有宜秋聚，属南阳，非南郡也。今据改。</p>
              <p>　　五七九页一０行此*[天]*所以佑吾属也校补引钱大昭说，谓&quot;此&quot;字下通鉴有&quot;天&quot;字。按：上屡言&quot;天&quot;，此处合有&quot;天&quot;字，今据补。</p>
              <p>　　五八一页六行此家率下江诸将集解谓袁宏纪&quot;此家&quot;作&quot;此人&quot;。按：通鉴胡注&quot;此家犹言此人也&quot;。</p>
              <p>　　五八一页一二行嚣遣将过乌氏按：集解引惠栋说，谓氏音支，续志作&quot;枝&quot;或作&quot;支&quot;。</p>
              <p>　　五八二页二行按：此注原系&quot;乌氏&quot;下，据汲本、殿本移正。</p>
              <p>　　五八二页一０行往时会宛独当应邪按：张□谓&quot;会宛&quot;下当有&quot;语&quot;字，袁纪作&quot;宛下言傥能应也&quot;。</p>
              <p>　　五八二页一四行有趍讙犯*[法]*者斩无须时据刊误补，与前书莽传合。按：殿本&quot;趍&quot;作&quot;趋&quot;，与前书莽传同。</p>
              <p>　　五八三页一五行仆竟*(辩)**[办]*之按：集解引沉钦韩说，谓此&quot;仆&quot;字即光武自称之&quot;仆&quot;，&quot;辩&quot;当作&quot;办&quot;。今据改。</p>
              <p>　　五八四页七行赏赐数百*(十)**[千]*万据汲本、殿本改。</p>
              <p>　　五八五页三行娶光武祖姑生歙按：殿本考证万承苍谓下文王遵曰&quot;君叔陛下之外兄也&quot;，此&quot;祖姑&quot;字必有误。又沉家本谓按后文&quot;而陛下之外兄也&quot;，注&quot;光武之姑子，故曰外兄&quot;，然则仲娶者非光武祖姑，恐&quot;祖&quot;字斗也。</p>
              <p>　　五八六页九行而陛下之外兄也按：御览四五二引&quot;陛下&quot;作&quot;汉帝&quot;。</p>
              <p>　　五八六页一０行害之无损于汉而随以族灭按：御览四五二引作&quot;害之无损于彼，灭之有害于吾&quot;。</p>
              <p>　　五八七页一四行前书音义曰回中在汧按：集解引惠栋说，谓番须、回中皆在安定郡，注引前书音义谓&quot;回中在汧&quot;，非。</p>
              <p>　　五八七页一六行则制其支体*[易]*也据校补引钱大昭说补。</p>
              <p>　　五八九页三行下*(辩)**[辨]*据集解引惠栋说改。按：通鉴作&quot;辨&quot;。</p>
              <p>　　五八九页一二行按：此注原在&quot;被罪&quot;下，依汲本移正。</p>
              <p>　　五八九页一三行省书*(览)**[閴]*涕校补谓&quot;览&quot;当作&quot;閴&quot;，屈子怀沙&quot;思美人兮閴涕而鎶眙&quot;。今据改。按：通鉴引作&quot;揽&quot;，揽即閴字。</p>
              <p>　　五八九页一五行故改汝南之当乡县为征羌国焉按：前志汝南无当乡县。集解引钱大昕说，谓&quot;县&quot;字疑衍。又引洪颐餦说，谓地理、郡国两志于征羌不言&quot;故当乡&quot;。范滂传&quot;汝南征羌人&quot;，李注&quot;谢承书云汝南细阳人&quot;。疑当乡县东京初年割细阳所置，故承以滂为细阳人。</p>
              <p>　　五九一页八行侍中闾丘弘按：集解引惠栋说，谓袁纪作&quot;中郎将闾丘宏&quot;。</p>
              <p>　　五九一页一五行固得辗转若此乎按：汲本、殿本&quot;得&quot;作&quot;复&quot;。</p>
              <p>　　五九二页九行续汉*(书)**[志]*曰符节令秩*[六]*百石&quot;书&quot;当作&quot;志&quot;。又集解引沉钦韩说，谓&quot;百石&quot;上应有&quot;六&quot;字，今据补，与续志合。</p>
            </td>
          </tr>
        </table>
        <p>&nbsp;</p><table width="460" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='16.htm'>上一页 </a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='18.htm'>下一页 </a></div>
                  </td>
                </tr>
              </table>
              <p align=center>作者：[南朝宋]范晔 
              <hr width=90%>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
        
      </td>
      <td valign="top" width="19"><img src="rightbg.gif" width="19" height="400"><img src="right.gif" width="19" height="146"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="66" height="21"><img src="bottom1.gif" width="66" height="21"></td>
      <td background="bottombg.gif" width="500"></td>
      <td width="210"></td>
    </tr>
  </table>
</div>
</body>
</html>
