<html>
<head>
<title>后汉书卷十七　冯岑贾列传　第七</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0">
    <tr>
      <td width="239" height="24"><img src="up1.gif" width="239" height="24"></td>
      <td width="537" background="up1bg.gif"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="167" height="49"><img src="up2left.gif" width="167" height="49"></td>
      <td valign="bottom"><img src="bg.gif" width="50" height="20"><a href="content.htm"><img src="top.gif" width="46" height="15" border="0"></a><img src="bg.gif" width="40" height="7"><a href="18.htm"><img src="last.gif" width="46" height="15" border="0"></a><img src="bg.gif" width="40" height="30"><a href="20.htm"><img src="next.gif" width="46" height="15" border="0"></a></td>
      <td width="19" background="rightbg.gif">&nbsp;</td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td valign="top" width="66" background="leftbg.gif"><img src="up3.gif" width="66" height="580"></td>
      <td valign="top" align="center"> 
        <table width="520" cellspacing="0" cellpadding="0" align="center" border="0">
          <tr> 
            <td> 
              <p align="center">&nbsp;</p>
              <p align="center" class="h">后汉书卷十七　冯岑贾列传　第七</p>
            </td>
          </tr>
        </table>
        <br>
        <table width="520" border="0" cellspacing="0" cellpadding="0" align="center">
          <tr> 
            <td>　　溤异字公孙，颍川父城人也。[一]好读书，通左氏春秋、孙子兵法。[二]
              <p>　　注[一]父城，县名，故城在今许州叶县东北。汝州郏城县亦有父城。</p>
              <p>　　注[二]孙子名武，善用兵，吴王阖庐之将也，作兵法十三篇。见史记。</p>
              <p>　　汉兵起，异以郡掾监五县，与父城长苗萌共城守，为王莽拒汉。光武略地颍川，攻父城不下，屯兵巾车乡。[一]异闲出行属县，[二]为汉兵所执。时异从兄孝及同郡丁綝、吕晏，[三]并从光武，因共荐异，得召见。异曰：&quot;异一夫之用，不足为强弱。有老母在城中，愿归据五城，以暛功报德。&quot;光武曰&quot;善&quot;。异归，谓苗萌曰：&quot;今诸将皆壮士屈起，多暴横，独有刘将军所到不虏掠。观其言语举止，非庸人也，可以归身。&quot;苗萌曰：&quot;死生同命，敬从子计。&quot;光武南还宛，更始诸将攻父城者前后十余辈，异坚守不下；及光武为司隶校尉，道经父城，异等即开门奉牛酒迎。光武署异为主簿，苗萌为从事。异因荐邑子铫期、[四]</p>
              <p>　　叔寿、段建、左隆等，[五]光武皆以为掾史，从至洛阳。</p>
              <p>　　注[一]巾车，乡名也，在父城界。</p>
              <p>　　注[二]闲出犹微行。行音下孟反。</p>
              <p>　　注[三]东观记曰：&quot;綝字幼春，定陵人也。伉健有武略。&quot;綝音丑心反。</p>
              <p>　　注[四]音姚。</p>
              <p>　　注[五]东观记及续汉书，&quot;段&quot;并作&quot;殷&quot;字。</p>
              <p>　　更始数欲遣光武徇河北，诸将皆以为不可。是时左丞相曹竟子诩为尚书，[一]</p>
              <p>　　父子用事，异劝光武厚结纳之。及度河北，诩有力焉。</p>
              <p>　　注[一]竟字子期，山阳人也，后死于赤眉之难。见前书。诩音虚羽反。</p>
              <p>　　自伯升之败，光武不敢显其悲戚，每独居，辄不御酒肉，枕席有涕泣处。异独叩头宽譬哀情。光武止之曰：&quot;卿勿妄言。&quot;异复因闲进说曰：&quot;天下同苦王氏，思汉久矣。今更始诸将从横暴虐，[一]所至虏掠，百姓失望，无所依戴。今公专命方面，施行恩德。夫有桀纣之乱，乃见汤武之功；人久饥渴，易为充饱。[二]</p>
              <p>　　宜急分遣官属，徇行郡县，理冤结，布惠泽。&quot;光武纳之。至邯郸，遣异与铫期乘传抚循属县，录囚徒，存□寡，亡命自诣者除其罪，阴条二千石长吏同心及不附者上之。</p>
              <p>　　注[一]从音子用反。横音胡孟反。</p>
              <p>　　注[二]犹言凋残之后，易流德泽。</p>
              <p>　　及王郎起，光武自蓟东南驰，晨夜草舍，[一]至饶阳无蒌亭。[二]时天寒烈，觽皆饥疲，异上豆粥。明旦，光武谓诸将曰：&quot;昨得公孙豆粥，饥寒俱解。&quot;及至南宫，[三]遇大风雨，光武引车入道傍空舍，异抱薪，邓禹椛火，[四]光武对醦燎衣。[五]异复进麦饭菟肩，因复度虖沱河至信都，[六]使异别收河闲兵。</p>
              <p>　　还，拜偏将军。从破王郎，封应侯。[七]</p>
              <p>　　注[一]舍，止息也。</p>
              <p>　　注[二]无蒌，亭名，在今饶阳县东北。蒌音力于反。</p>
              <p>　　注[三]南宫，县名，属信都国，今冀州县也。</p>
              <p>　　注[四]椛音而悦反。</p>
              <p>　　注[五]燎，炙也。</p>
              <p>　　注[六]光武纪云，度虖沱河，至下博城西，见白衣老父，曰&quot;信都去此八十里耳&quot;，是自北而南。此传先言至南宫，后言度虖沱河，南宫在虖沱河南百有余里，又似自南而北。纪传两文全相乖背。夡其地理，纪是传非。诸家之书并然，亦未详其故。</p>
              <p>　　注[七]应，国名，周武王子所封也。杜预注春秋曰：&quot;应国在襄城成父县西南。&quot;</p>
              <p>　　异为人谦退不伐，行与诸将相逢，辄引车避道。[一]进止皆有表识，[二]军中号为整齐。</p>
              <p>　　每所止舍，诸将并坐论功，异常独屏树下，军中号曰&quot;大树将军&quot;。及破邯郸，乃更部分诸将，各有配隶。[三]军士皆言愿属大树将军，光武以此多之。[四]</p>
              <p>　　别击破铁胫于北平，[五]又降匈奴于林闟顿王，[六]因从平河北。</p>
              <p>　　注[一]东观记﹑续汉书云&quot;异□吏士，非交战受敌，常行诸营之后，相逢引车避之，由是无争道变□者&quot;也。</p>
              <p>　　注[二]言其进退有常处也。</p>
              <p>　　注[三]隶，属也。袁山松书曰：&quot;先时诸将同营，吏卒多犯法。&quot;</p>
              <p>　　注[四]多，重也。</p>
              <p>　　注[五]北平，县名，属中山国，故城在今易州永乐县也。</p>
              <p>　　注[六]匈奴王号。山阳公载记*(曰)*&quot;顿&quot;字作&quot;碓&quot;。前书音义闟音蹋，顿音碓。</p>
              <p>　　时更始遣舞阴王李轶﹑廪丘王田立﹑大司马朱鲔﹑白虎公陈侨[一]将兵号三十万，与河南太守武勃共守洛阳。光武将北徇燕﹑赵，以魏郡﹑河内独不逢兵，而城邑完，仓廪实，乃拜寇恂为河内太守，异为孟津将军，[二]统二郡军河上，与恂合埶，以拒朱鲔等。</p>
              <p>　　注[一]东观记&quot;侨&quot;字作&quot;矫&quot;。</p>
              <p>　　注[二]孟，地名，古今以为津。</p>
              <p>　　异乃遗李轶书曰：&quot;愚闻明镜所以照形，往事所以知今。[一]昔微子去殷而入周，项伯畔楚而归汉，[二]周勃迎代王而黜少帝，霍光尊孝宣而废昌邑。[三]彼皆畏天知命，鷪存亡之符，见废兴之事，故能成功于一时，垂业于万世也。笱令长安尚可扶助，延期岁月，疏不闲亲，远不踰近，季文岂能居一隅哉？[四]今长安坏乱，赤眉临郊，王侯构难，大臣乖离，纲纪已绝，[五]四方分崩，异姓并起，是故萧王跋涉霜雪，经营河北。方今英俊云集，百姓风靡，虽邠岐慕周，不足以喻。[六]季文诚能觉悟成败，亟定大计，论功古人，[七]转祸为福，在此时矣。如猛将长驱，严兵围城，虽有悔恨，亦无及已。&quot;初，轶与光武首结谋约，加相亲爱，及更始立，反共陷伯升。虽知长安已危，欲降又不自安。乃报异书曰：&quot;轶本与萧王首谋造汉，结死生之约，同荣枯之计。今轶守洛阳，将军镇孟津，俱据机轴，[八]</p>
              <p>　　千载一会，思成断金。[九]唯深达萧王，愿进愚策，以佐国安人。&quot;轶自通书之后，不复与异争锋，故异因此得北攻天井关，拔上党两城，[一０]又南下河南成嚱已东十三县，及诸屯聚，皆平之，降者十余万。武勃将万余人攻诸畔者，异引军度河，与勃战于士乡下，[一一]大破斩勃，获首五千余级，轶又闭门不救。异见其信效，具以奏闻。光武故宣露轶书，[一二]令朱鲔知之。鲔怒，遂使人刺杀轶。由是城中乖离，多有降者。鲔乃遣讨难将军苏茂将数万人攻温，鲔自将数万人攻平阴以缀异。[一三]异遣校尉护军*(将军)*将兵，与寇恂合击茂，破之。异因度河击鲔，鲔走；异追至洛阳，环城一澘而归。</p>
              <p>　　注[一]孔子家语曰，孔子观周明堂四门之墉，有尧﹑舜﹑桀﹑纣之象，谓从者曰：&quot;明镜所以察形，古事所以知今。&quot;</p>
              <p>　　注[二]史记曰，微子名启，纣之庶兄。周武王伐纣，微子乃持祭器，肉袒面缚，造于军门。武王乃释其缚，复其位。项伯名缠，项籍之季父，素善张良，高祖因良与伯结婚。项籍谋害汉王，伯以身翊蔽之。籍诛，乃归汉。</p>
              <p>　　注[三]少帝，孝惠后宫之子，名弘。惠帝崩，周勃以弘非惠帝之子，乃黜之，迎立代王。昭帝崩，无嗣，霍光乃迎立武帝孙昌邑王贺。贺无道，光废之而立宣帝。</p>
              <p>　　注[四]长安谓更始。季文，李轶字。言轶与更始疏远，独居一隅，理难支久，欲其早图去就。</p>
              <p>　　注[五]时更始大臣张卬﹑申屠建﹑隗嚣等以赤眉入关，谋劫更始归南阳，是大臣乖离也。</p>
              <p>　　注[六]史记曰，古公亶父修后稷之业，积德行义，国人皆戴之。戎翟攻之，不忍战其人，乃与其私属去邠，止于岐下。邠人举国扶老携弱，尽复归古公于岐山之下。</p>
              <p>　　注[七]亟，急也。古人即谓微子﹑项伯等。</p>
              <p>　　注[八]机，弩牙也；轴，车轴也：皆在物之要，故取谕焉。</p>
              <p>　　注[九]易曰：&quot;二人同心，其*(义)**[利]*断金。&quot;</p>
              <p>　　注[一０]天井关在太行山*(下)**[上]*，解见章纪。</p>
              <p>　　注[一一]续汉书曰，士乡，亭名，属河南郡。</p>
              <p>　　注[一二]东观记曰：&quot;上报异曰：'轶多诈不信，人不能得其要领，今移其书。'&quot;注[一三]平阴，县名，属河南郡。缀谓连缀也。</p>
              <p>　　移檄上状，诸将皆入贺，并劝光武即帝位。光武乃召异诣鄗，问四方动静。异曰：&quot;三王反畔，更始败亡，[一]天下无主，宗庙之忧，在于大王。宜从觽议，上为社稷，下为百姓。&quot;光武曰：&quot;我昨夜梦乘赤龙上天，觉悟，心中动悸。&quot;异因下席再拜贺曰：&quot;此天命发于精神。[二]心中动悸，大王重慎之性也。&quot;异遂与诸将定议上尊号。</p>
              <p>　　注[一]三王谓张卬为淮阳王，廖湛为穰王，胡殷为随王。更始欲杀卬等，遂勒兵掠东西市，入战于宫中，更始大败。</p>
              <p>　　注[二]周易干卦九五曰：&quot;飞龙在天，大人造也。&quot;庄子曰：&quot;其梦也神交。&quot;</p>
              <p>　　故言天命发于精神。</p>
              <p>　　建武二年春，定封异阳夏侯。[一]引击阳翟贼严终﹑赵根，破之。诏异归家上頉，使太中大夫赍牛酒，[二]令二百里内太守﹑都尉已下及宗族会焉。</p>
              <p>　　注[一]夏音贾。</p>
              <p>　　注[二]续汉志曰：&quot;太中大夫秩千石，掌顾问论议，属光禄。&quot;</p>
              <p>　　时赤眉﹑延岑暴乱三辅，郡县大姓各拥兵觽，大司徒邓禹不能定，乃遣异代禹讨之。车驾送至河南，赐以乘舆七尺具□。[一]□异曰：&quot;三辅遭王莽﹑更始之乱，重以赤眉﹑延岑之酷，元元涂炭，无所依诉。今之征伐，非必略地屠城，要在平定安集之耳。诸将非不健□，然好虏掠。卿本能御吏士，念自修□，无为郡县所苦。&quot;异顿首受命，引而西，所至皆布威信。弘农髃盗称将军者十余辈，皆率觽降异。[二]</p>
              <p>　　注[一]具谓以宝玉装饰之。东观记作&quot;玉具□&quot;。</p>
              <p>　　注[二]东观记曰：&quot;黾池霍郎﹑陕王长﹑湖浊惠﹑华阴阳沈等称将军者皆降。&quot;</p>
              <p>　　异与赤眉遇于华阴，相拒六十余日，战数十合，降其将刘始﹑王宣等[一]五千余人。三年春，遣使者即拜异为征西大将军。会邓禹率车骑将军邓弘等引归，与异相遇，禹﹑弘要异共攻赤眉。异曰：&quot;异与贼相拒且数十日，虽屡获雄将，余觽尚多，可稍以恩信倾诱，难卒用兵破也。上今使诸将屯黾池要其东，而异击其西，一举取之，此万成计也。&quot;禹﹑弘不从。弘遂大战移日，赤眉阳败，弃辎重走。车皆载土，以豆覆其上，兵士饥，争取之。赤眉引还击弘，弘军溃乱。异与禹合兵救之，赤眉小却。异以士卒饥倦，可且休，禹不听，复战，大为所败，死伤者三千余人。禹得脱归宜阳。异弃马步走上回溪阪，[二]与麾下数人归营。复坚壁，收其散卒，招集诸营保数万人，与贼约期会战。使壮士变服与赤眉同，伏于道侧。旦日，赤眉使万人攻异前部，异裁出兵以救之。[三]</p>
              <p>　　贼见埶弱，遂悉觽攻异，异乃纵兵大战。日昃，贼气衰，伏兵卒起，衣服相乱，赤眉不复识别，觽遂惊溃。追击，大破于崤底，降男女八万人。余觽尚十余万，东走宜阳降。玺书劳异曰：&quot;赤眉破平，士吏劳苦，始虽垂翅回溪，终能奋翼黾池，[四]可谓失之东隅，收之桑榆。[五]方论功赏，以荅大勋。&quot;</p>
              <p>　　注[一]东观记&quot;宣&quot;作&quot;重&quot;。</p>
              <p>　　注[二]回溪，今俗所谓回坑，在今洛州永宁县东北。其溪长四里，阔二丈，深二丈五尺也。</p>
              <p>　　注[三]裁小出兵，所以示弱也。</p>
              <p>　　注[四]以鸟为喻。</p>
              <p>　　注[五]淮南子曰：&quot;至于衡阳，是谓隅中。&quot;又前书谷子云曰：&quot;太白出西方六十日，法当参天；今已过期，尚在桑榆闲。&quot;桑榆谓晚也。</p>
              <p>　　时赤眉虽降，觽寇犹盛：延岑据蓝田，王歆据下邽，[一]芳丹据新丰，[二]蒋震据霸陵，[三]张邯据长安，公孙守据长陵，杨周据谷口，[四]吕鲔据陈仓，角闳据汧，骆*(盖)*延据盩厔，任良据鄠，汝章据槐里，各称将军，拥兵多者万余，少者数千人，转相攻击。异且战且行，屯军上林苑中。延岑既破赤眉，自称武安王，拜置牧守，欲据关中，引张邯﹑任良共攻异。异击破之，斩首千余级，诸营保守附岑者皆来降归异。岑走攻析，[五]异遣复汉将军邓晔﹑辅汉将军于匡要击岑，大破之，降其将苏臣等八千余人。岑遂自武关走南阳。时百姓饥饿，人相食，黄金一斤易豆五升。道路断隔，委输不至，军士悉以果实为粮。诏拜南阳赵匡为右扶风，将兵助异，并送缣谷，军中皆称万岁。异兵食渐盛，乃稍诛击豪杰不从令者，曪赏降附有功劳者，悉遣其渠帅诣京师，散其觽归本业。威行关中。唯吕鲔﹑张邯﹑蒋震遣使降蜀，其余悉平。</p>
              <p>　　注[一]秦武公伐邽戎致之也。陇西有上邽，故此有下也。</p>
              <p>　　注[二]续汉书&quot;芳&quot;作&quot;茅&quot;。</p>
              <p>　　注[三]霸陵，文帝陵，因以为县名，故秦*(芒)**[芷]*阳县。</p>
              <p>　　注[四]谷口，县名，属左冯翊，故城在今醴泉县东北。</p>
              <p>　　注[五]析，县名，楚之白羽邑也，即今邓州内乡县。</p>
              <p>　　明年，公孙述遣将程焉，将数万人就吕鲔出屯陈仓。异与赵匡迎击，大破之，焉退走汉川。异追战于箕谷，复破之，还击破吕鲔，营保降者甚觽。其后蜀复数遣将闲出，异辄摧挫之。[一]怀来百姓，申理枉结，出入三岁，上林成都。[二]</p>
              <p>　　注[一]贾逵注国语曰：&quot;折其锋曰挫。&quot;</p>
              <p>　　注[二]成都，言归附之多也。史记曰：&quot;一年成邑，三年成都。&quot;</p>
              <p>　　异自以久在外，不自安，上书思慕阙廷，愿亲帷幄，帝不许。后人有章言异专制关中，斩长安令，威权至重，百姓归心，号为&quot;咸阳王&quot;。帝使以章示异。[一]</p>
              <p>　　异惶惧，上书谢曰：&quot;臣本诸生，遭遇受命之会，充备行伍，过蒙恩私，位大将，爵通侯，[二]受任方面，以立微功，[三]皆自国家谋虑，愚臣无所能及。臣伏自思惟：以诏□战攻，每辄如意；时以私心断决，未尝不有悔。国家独见之明，久而益远，乃知'性与天道，不可得而闻也'。[四]当兵革始起，扰攘之时，豪杰竞逐，[五]迷惑千数。臣以遭遇，托身圣明，在倾危溷殽之中，尚不敢过差，而况天下平定，上尊下卑，而臣爵位所蒙，巍巍不测乎？诚冀以谨□，遂自终始。见所示臣章，战栗怖惧。伏念明主知臣愚性，固敢因缘自陈。&quot;</p>
              <p>　　诏报曰：&quot;将军之于国家，义为君臣，恩犹父子。何嫌何疑，而有惧意？&quot;</p>
              <p>　　注[一]东观记曰：&quot;使者宋嵩西上，因以章示异。&quot;</p>
              <p>　　注[二]通侯即彻侯，避武帝讳改焉。</p>
              <p>　　注[三]谓西方一面专以委之。</p>
              <p>　　注[四]论语子贡曰：&quot;夫子之文章，可得而闻也。夫子之言性与天道，不可得而闻。&quot;</p>
              <p>　　注[五]逐，争也。</p>
              <p>　　六年春，异朝京师。引见，帝谓公卿曰：&quot;是我起兵时主簿也。为吾披荆棘，定关中。&quot;[一]既罢，使中黄门赐以珍宝﹑衣服﹑钱帛。诏曰：&quot;仓卒无蒌亭豆粥，虖沱河麦饭，厚意久不报。&quot;异稽首谢曰：&quot;臣闻管仲谓桓公曰：'愿君无忘射钩，臣无忘槛车。'齐国赖之。[二]臣今亦愿国家无忘河北之难，小臣不敢忘巾车之恩。&quot;[三]后数引燕见，定议图蜀，留十余日，令异妻子随异还西。</p>
              <p>　　注[一]荆棘，榛梗之谓，以喻纷乱。</p>
              <p>　　注[二]史记曰，管仲将兵遮莒道，射桓公中钩。后鲁桎梏管仲而送于齐，齐以为相。说苑曰：&quot;管仲桎梏槛车中，非无媿也，自裁也。&quot;新序曰，齐桓公与管仲饮，酒酣，管仲上寿曰：&quot;愿君无忘出奔于莒也，臣亦无忘束缚于鲁也。&quot;此云射钩、槛车，义亦通。</p>
              <p>　　注[三]谓光武获异于巾车而赦之。</p>
              <p>　　夏，遣诸将上陇，为隗嚣所败，乃诏异军栒邑。未及至，隗嚣乘胜使其将王元、行巡将二万余人下陇，因分遣巡取栒邑。异即驰兵，欲先据之。诸将皆曰：&quot;虏兵盛而新乘胜，不可与争。宜止军便地，徐思方略。&quot;异曰：&quot;虏兵临境，忸*(□)**[忕]*小利，[一]遂欲深入。若得栒邑，三辅动摇，是吾忧也。夫'攻者不足，守者有余'。[二]今先据城，以逸待劳，非所以争也。&quot;潜往闭城，偃旗鼓。行巡不知，驰赴之。异乘其不意，卒击鼓建旗而出。巡军惊乱奔走，追搫数十里，大破之。祭遵亦破王元于□。于是北地诸豪长耿定等，悉畔隗嚣降。</p>
              <p>　　异上书言状，不敢自伐。[三]诸将或欲分其功，帝患之。乃下玺书曰：&quot;制诏大司马，虎牙、建威、汉*(中)**[忠]*、捕虏、武威将军：虏兵猥下，三辅惊恐。</p>
              <p>　　[四]栒邑危亡，在于旦夕。北地营保，按兵观望。今偏城获全，虏兵挫折，使耿定之属，复念君臣之义。征西功若丘山，犹自以为不足。孟之反奔而殿，亦何异哉？[五]今遣太中大夫赐征西吏士死伤者医药、棺敛，大司马已下亲吊死问疾，以崇谦让。&quot;于是使异进军义渠，并领北地太守事。[六]</p>
              <p>　　注[一]忸忕犹惯习也，谓惯习前事而复为之。尔雅曰：&quot;忸，复也。&quot;郭景纯曰：</p>
              <p>　　&quot;谓惯忕复为之也。&quot;忸音尼丑反。忕音逝。</p>
              <p>　　注[二]孙子兵法之文。</p>
              <p>　　注[三]孔安国注尚书曰：&quot;自矜曰伐。&quot;</p>
              <p>　　注[四]大司马，吴汉也。虎牙，盖延也。建威，耿弇也。汉忠，王常也。捕虏，马武也。武威，刘尚也。广雅曰：&quot;猥，众也。&quot;</p>
              <p>　　注[五]孟之反，鲁大夫。鲁与齐战，鲁师败，之反殿，是其功也。将入鲁门，乃策其马曰：&quot;吾非敢后，马不进。&quot;是谦而不自伐也。</p>
              <p>　　注[六]义渠，县名，属北地郡。</p>
              <p>　　青山胡率万余人降异。[一]异又击卢芳将贾览、匈奴薁鞬日逐王，破之。[二]</p>
              <p>　　上郡、安定皆降，异复领安定太守事。九年春，祭遵卒，诏异守征虏将军，并将其营。及隗嚣死，其将王元、周宗等复立嚣子纯，犹总兵据冀，公孙述遣将赵匡等救之，帝复令异行天水太守事。攻匡等且一年，皆斩之。[三]诸将共攻冀，不能拔，欲且还休兵，异固持不动，常为觽军锋。</p>
              <p>　　注[一]青山在北地参*(峦)**[□]*界，青山中水所出也。续汉书曰：&quot;安定属国人，本属国降胡也。居参*(峦)**[□]*青山中，其豪帅号肥头小卿。&quot;</p>
              <p>　　注[二]薁音于六反。</p>
              <p>　　注[三]东观记曰：&quot;时赐冯异玺书曰：'闻吏士精锐，水火不避，购赏之赐，必不令将军负丹青，失断金。'&quot;明年夏，与诸将攻落门，未拔，[一]病发，薨于军，谥曰节侯。</p>
              <p>　　注[一]落门，聚名，在冀县，有落门山。</p>
              <p>　　长子彰嗣。明年，帝思异功，复封彰弟欣为析乡侯。十三年，更封彰东缗侯，食三县。[一]永平中，徙封平乡侯。[二]彰卒，子普嗣，有罪，国除。[三]</p>
              <p>　　注[一]东观记曰，东缗，县名，属山阳郡。左传曰&quot;齐侯伐宋，围缗&quot;，即此地也。在今兖州金乡县。</p>
              <p>　　注[二]东观记曰：&quot;永平五年，封平乡侯，食郁林潭中。&quot;</p>
              <p>　　注[三]东观记曰：&quot;坐□杀游徼，会赦，国除。&quot;</p>
              <p>　　永初六年，安帝下诏曰：&quot;夫仁不遗亲，义不忘劳，兴灭继绝，善善及子孙，古之典也。[一]昔我光武受命中兴，恢弘圣绪，横被四表，昭假上下，[二]光耀万世，祉祚流衍，垂于罔极。予末小子，夙夜永思，追惟勋烈，披图案籍，建武元功二十八将，佐命虎臣，谶记有征。盖萧、曹绍封，传继于今；[三]况此未远，而或至乏祀，朕甚愍之。其条二十八将无嗣绝世，若犯罪夺国，其子孙应当统后者，分别署状上。将及景风，章□旧德，显兹遗功焉。&quot;[四]于是绍封普子晨为平乡侯。明年，二十八将绝国者，皆绍封焉。</p>
              <p>　　注[一]论语曰：&quot;兴灭国，继绝世。&quot;公羊传曰：&quot;善善及子孙，恶恶止其身。&quot;</p>
              <p>　　注[二]昭，明也。假，至也。上下，天地。假音格。</p>
              <p>　　注[三]和帝永元三年，诏绍封萧、曹之后，以彰厥功也。</p>
              <p>　　注[四]春秋考异邮曰：&quot;夏至四十五日景风至。&quot;宋均注曰&quot;景风至则封有功&quot;也。</p>
              <p>　　岑彭字君然，南阳棘阳人也。[一]王莽时，守本县长。汉兵起，攻拔棘阳，彭将家属奔前队大夫甄阜。阜怒彭不能固守，拘彭母妻，令效功自补。彭将宾客战□甚力。及甄阜死，彭被创，亡归宛，与前队贰严说共城守。[二]汉兵攻之数月，城中粮尽，人相食，彭乃与说举城降。</p>
              <p>　　注[一]棘音纪力反。</p>
              <p>　　注[二]前队大夫贰，甄阜之副也。姓严，名说。东观记云：&quot;与贰师严尤共城守。&quot;</p>
              <p>　　计严尤为大司马，又非贰师，与此不同。</p>
              <p>　　诸将欲诛之，大司徒伯升曰：&quot;彭，郡之大吏，执心坚守，是其节也。今举大事，当表义士，不如封之，以劝其后。&quot;更始乃封彭为归德侯，[一]令属伯升。及伯升遇害，彭复为大司马朱鲔校尉，从鲔击王莽杨州牧李圣，杀之，定淮阳城。</p>
              <p>　　鲔荐彭为淮阳都尉。更始遣立威王张卬与将军徭伟镇淮阳。[二]伟反，击走卬。</p>
              <p>　　彭引兵攻伟，破之。迁颍川太守。</p>
              <p>　　注[一]归德，县名，属北地郡。</p>
              <p>　　注[二]风俗通曰：&quot;东越王徭，句践之后，其后以徭为姓。&quot;东观记*(曰)*&quot;徭&quot;作&quot;淫&quot;。</p>
              <p>　　会舂陵刘茂起兵，略下颍川，彭不得之官，乃与麾下数百人从河内太守邑人韩歆。会光武徇河内，歆议欲城守，彭止不听。既而光武至怀，歆迫急迎降。光武知其谋，大怒，收歆置鼓下，将斩之。[一]召见彭，彭因进说曰：&quot;今赤眉入关，更始危殆，权臣放纵，矫称诏制，道路阻塞，四方蜂起，髃雄竞逐，百姓无所归命。窃闻大王平河北，开王业，此诚皇天佑汉，士人之福也。彭幸蒙司徒公所见全济，未有报德，旋被祸难，永恨于心。今复遭遇，愿出身自效。&quot;</p>
              <p>　　光武深接纳之。彭因言韩歆南阳大人，[二]可以为用。乃贳歆，[三]以为邓禹军师。</p>
              <p>　　注[一]中*[军]*将*(军)*最尊，自执旗鼓。若置营，则立旗以为军门，并设鼓，戮人必于其下。</p>
              <p>　　注[二]大人谓大家豪右。</p>
              <p>　　注[三]贳，宽也。</p>
              <p>　　更始大将军吕植将兵屯淇园，彭说降之，于是拜彭为刺奸大将军，使督察觽营，[一]授以常所持节，从平河北。光武即位，拜彭廷尉，归德侯如故，行大将军事。[二]与大司马吴汉，大司空王梁，建义大将军朱佑，右将军万修，执金吾贾复，骁骑将军刘植，扬化将军坚镡，积射将军侯进，偏将军冯异、祭遵、王霸等，围洛阳数月。朱鲔等坚守不肯下。帝以彭尝为鲔校尉，令往说之。鲔在城上，彭在城下，相劳苦欢语如平生。彭因曰：&quot;彭往者得执鞭侍从，蒙荐举拔擢，常思有以报恩。今赤眉已得长安，更始为三王所反，[三]皇帝受命，平定燕、赵，尽有幽、冀之地，百姓归心，贤俊云集，亲率大兵，来攻洛阳。天下之事，逝其去矣。公虽婴城固守，将何待乎？&quot;[四]鲔曰：&quot;大司徒被害时，鲔与其谋，[五]又谏更始无遣萧王北伐，诚自知罪深。&quot;彭还，具言于帝。帝曰：&quot;夫建大事者，不忌小怨。鲔今若降，官爵可保，况诛罚乎？河水在此，吾不食言。&quot;[六]彭复往告鲔，鲔从城上下索曰：&quot;必信，可乘此上。&quot;彭趣索欲上。[七]鲔见其诚，即许降。后五日，鲔将轻骑诣彭。顾敕诸部将曰：&quot;坚守待我。我若不还，诸君径将大兵上轘辕，归郾王。&quot;[八]乃面缚，与彭俱诣河阳。[九]帝即解其缚，召见之，复令彭夜送鲔归城。明旦，悉其觽出降，拜鲔为平狄将军，封扶沟侯。鲔，淮阳人，后为少府，[一０]传封累代。</p>
              <p>　　注[一]续汉书曰：&quot;时更始尚书令谢躬将六将军屯邺，兵横暴，为百姓所苦。上先遣吴汉往收之，故拜彭为刺奸将军。&quot;</p>
              <p>　　注[二]续汉书曰：&quot;彭镇河内。冯异先攻洛阳，朱鲔大出军，欲击彭。时天雾，鲔以为彭已去，令其兵皆获黍，彭乃进击，大破之。&quot;</p>
              <p>　　注[三]解见上文。</p>
              <p>　　注[四]婴，绕也。谓以城自婴绕而守之。</p>
              <p>　　注[五]与音预。</p>
              <p>　　注[六]指河以为信，言其明白也。</p>
              <p>　　注[七]趣，向也。</p>
              <p>　　注[八]更始传尹尊为郾王。</p>
              <p>　　注[九]东观记曰：&quot;诣行在所河津亭。&quot;</p>
              <p>　　注[一０]前书曰：&quot;少府，秦官，秩二千石。&quot;续汉书曰：&quot;少府，掌中服御诸物，衣服宝货珍膳之属。&quot;</p>
              <p>　　建武二年，使彭击荆州，下犨、叶等十余城。[一]是时南方尤乱。南郡人秦丰据黎丘，自称楚黎王，略*(十)*有*[十]*二县；[二]董欣起堵乡；许邯起杏；[三]</p>
              <p>　　又更始诸将各拥兵据南阳诸城。帝遣吴汉伐之，汉军所过多侵暴。时破虏将军邓奉谒归新野，怒吴汉掠其乡里，遂*(返)**[反]*，击破汉军，获其辎重，屯据淯阳，与诸贼合从。秋，彭破杏，降许邯，迁征南大将军。复遣朱佑、贾复及建威大将军耿弇，汉*(中)**[忠]*将军王常，武威将军郭守，越骑将军刘宏，偏将军刘嘉、耿植等，与彭并力讨邓奉。先击堵乡，而奉将万余人救董欣。欣、奉皆南阳精兵，彭等攻之，连月不克。三年夏，帝自将南征，至叶，董欣别将将数千人遮道，车骑不可得前。彭奔击，大破之。帝至堵阳，邓奉夜逃归淯阳，[四]董欣降。彭复与耿弇、贾复及积弩将军傅俊、骑都尉臧宫等从追邓奉于小长安。[五]帝率诸将亲战，大破之。奉迫急，乃降。</p>
              <p>　　帝怜奉旧功臣，且衅起吴汉，欲全宥之。彭与耿弇谏曰：&quot;邓奉背恩反逆，暴师经年，致贾复伤痍，朱佑见获。陛下既至，不知悔善，而亲在行陈，兵败乃降。</p>
              <p>　　若不诛奉，无以惩恶。&quot;于是斩之。奉者，西华侯邓晨之兄子也。</p>
              <p>　　注[一]犨，县名，属南阳郡，故城在今汝州鲁山县东南。叶，今许州叶县也。</p>
              <p>　　续汉书曰：&quot;彭南击荆州，至*(城)**[成]*安、昆阳、犨、叶、舞阳、堵阳、平氏、棘阳、胡阳，处处皆破其屯聚。&quot;</p>
              <p>　　注[二]东观记曰：&quot;丰，邔县人，少学长安，受律令，归为县吏。更始元年起兵，攻得邔、宜城、*(若)**[鄀]*、编、临沮、中庐、襄阳、邓、新野、穰、湖阳、蔡阳，兵合万人。&quot;邔音求纪反。</p>
              <p>　　注[三]南阳复阳县有杏聚。</p>
              <p>　　注[四]续汉书曰：&quot;奉令候伏道旁，见车骑一日不绝，归语奉，奉遂夜遁。&quot;</p>
              <p>　　注[五]小长安解见光武纪。</p>
              <p>　　车驾引还，令彭率傅俊、臧宫、刘宏等三万余人南□秦丰，拔黄邮，[一]丰与其大将蔡宏拒彭等于邓，数月不得进。帝怪以让彭。彭惧，于是夜勒兵马，申令军中，使明旦西击山都。[二]乃缓所获虏，令得逃亡，归以告丰，丰即悉其军西邀彭。彭乃潜兵度沔水，击其将张杨于阿头山，大破之。[三]从川谷闲伐木开道，直袭黎丘，击破诸屯兵。丰闻大惊，驰归救之。彭与诸将依东山为营，丰与蔡宏夜攻彭，彭豫为之备，出兵逆击之，丰败走，追斩蔡宏。更封彭为舞阴侯。</p>
              <p>　　注[一]黄邮，聚名也，在南阳新*(都)**[野]*县。</p>
              <p>　　注[二]山都，县名，属南阳郡，旧南阳之赤乡，秦以为县，故城在今襄州义清县东北。</p>
              <p>　　注[三]沔水源出武都东狼谷中，即汉水之上源也。阿头山在襄阳。</p>
              <p>　　秦丰相赵京举宜城降，拜为成汉将军，与彭共围丰于黎丘。时田戎拥觽夷陵，[一]</p>
              <p>　　闻秦丰被围，惧大兵方至，欲降。而妻兄辛臣谏戎曰：&quot;今四方豪杰各据郡国，洛阳地如掌耳，[二]不如按甲以观其变。&quot;戎曰：&quot;以秦王之强，犹为征南所围，岂况吾邪？降计决矣。&quot;四年春，戎乃留辛臣守夷陵，自将兵沿江泝沔止黎丘，刻期日当降，而辛臣于后盗戎珍宝，从闲道先降于彭，而以书招戎。戎疑必卖己，遂不敢降，[三]而反与秦丰合。彭出兵攻戎，数月，大破之，其大将伍公诣彭降，戎亡归夷陵。帝幸黎丘劳军，封彭吏士有功者百余人。彭攻秦丰三岁，斩首九万余级，丰余兵裁千人，又城中食且尽。帝以丰转弱，令朱佑代彭守之，使彭与傅俊南击田戎，大破之，遂拔夷陵，追至秭归。[四]戎与数十骑亡入蜀，尽获其妻子士觽数万人。</p>
              <p>　　注[一]东观记曰：&quot;田戎，西平人，与同郡人陈义客夷陵，为髃盗。更始元年，义、戎将兵陷夷陵，陈义自称黎丘大将军，戎自称埽地大将军。&quot;襄阳耆旧记曰：&quot;戎号周成王，义称临江王。&quot;</p>
              <p>　　注[二]续汉书曰：&quot;辛臣为戎作地图，图彭宠、张步、董宪、公孙述等所得郡国，云洛阳所得如掌耳。&quot;</p>
              <p>　　注[三]东观记曰：&quot;戎至期日，灼龟卜降，兆中拆，遂止不降。&quot;</p>
              <p>　　注[四]秭归，县名，今归州，解见和纪。</p>
              <p>　　彭以将伐蜀汉，而夹川谷少，水险难漕运，留威虏将军冯骏军江州，[一]都尉田鸿军夷陵，领军李玄军夷道，自引兵还屯津乡，当荆州要会，[二]喻告诸蛮夷，降者奏封其君长。初，彭与交址牧邓让厚善，与让书陈国家威德，[三]又遣偏将军屈充移檄江南，班行诏命，于是让与江夏太守侯登、武陵太守王堂、长沙相韩福、桂阳太守张隆、零陵太守田翕、苍梧太守杜穆、交址太守锡光等，相率遣使贡献，悉封为列侯。或遣子将兵助彭征伐。[四]于是江南之珍始流通焉。</p>
              <p>　　注[一]江州，县名，今渝州巴县也。东观记曰：&quot;长沙中尉冯骏将兵诣彭，玺书拜骏为威虏将军。&quot;</p>
              <p>　　注[二]津乡，县名，所谓江津也。东观记曰：&quot;津乡当荆、杨之咽喉。&quot;</p>
              <p>　　注[三]东观记曰：&quot;让夫人，光烈皇后姊也。&quot;</p>
              <p>　　注[四]续汉书曰：&quot;张隆遣子晔将兵诣彭助征伐，上以晔为率义侯。&quot;不总遣子，故言或。</p>
              <p>　　六年冬，征彭诣京师，数召燕见，厚加赏赐。复南还津乡，有诏过家上頉，大长秋以朔望问太夫人起居。[一]</p>
              <p>　　注[一]大长秋，皇后属官。汉法，列侯之母，方称太夫人也。</p>
              <p>　　八年，彭引兵从车驾破天水，与吴汉围隗嚣于西城。时公孙述将李育将兵救嚣，守上邽，帝留盖延、耿弇围之，而车驾东归。□彭书曰：&quot;两城若下，便可将兵南击蜀虏。人苦不知足，既平陇，复望蜀。每一发兵，头须为白。&quot;彭遂壅谷水灌西城，城未没丈余，[一]嚣将行巡、周宗将蜀救兵到，嚣得出还冀。汉军食尽，烧辎重，引兵下陇，延、弇亦相随而退。嚣出兵尾击诸营，彭殿为后拒，[二]故诸将能全师东归。彭还津乡。</p>
              <p>　　注[一]东观记曰：&quot;时以缣囊盛土为堤，灌西城，谷水从地中数丈涌出，故城不拔。&quot;续汉书云&quot;以缣盛土为堤&quot;。</p>
              <p>　　注[二]尾谓寻其后而击之。凡军在前曰启，在后曰殿。东观记曰&quot;彭东入弘农界，百姓持酒肉迎军，曰'蒙将军为后拒，全子弟得生还也'&quot;也。</p>
              <p>　　九年，公孙述遣其将任满、田戎、程泛，将数万人乘枋箄下江关，[一]击破冯骏及田鸿、李玄等。遂拔夷道、夷陵，据荆门、虎牙。[二]横江水起浮桥、□楼，立攒柱绝水道，结营山上，以拒汉兵。彭数攻之，不利，于是装直进楼船、冒突露桡数千艘。[三]</p>
              <p>　　注[一]枋箄，以木竹为之，浮于水上。尔雅曰：&quot;舫，泭也。&quot;郭景纯曰：&quot;水中□筏也。&quot;华阳国志曰，巴、楚相攻，故置江关，旧在赤甲城，后移在江南岸，对白帝城，故基在今夔州*(鱼)**[人]*复县南。&quot;枋&quot;即&quot;舫&quot;字，古通用耳。箄音步佳反。泭音匹俱反。</p>
              <p>　　注[二]解在光武纪。</p>
              <p>　　注[三]并船名。楼船，船上施楼。桡，小璙也。*(尔雅)**[方言]*曰：&quot;璙谓之桡。&quot;露桡谓露璙在外，人在船中。冒突，取其触冒而唐突也。桡音饶。</p>
              <p>　　十一年春，彭与吴汉及诛虏将军刘隆、辅威将军臧宫、骁骑将军刘歆，发南阳、武陵、南郡兵，又发桂阳、零陵、长沙委输棹卒，凡六万余人，[一]骑五千匹，皆会荆门。吴汉以三郡棹卒多费粮谷，欲罢之。彭以蜀兵盛，不可遣，上书言状。帝报彭曰：&quot;大司马习用步骑，不晓水战，荆门之事，一由征南公为重而已。&quot;</p>
              <p>　　彭乃令军中募攻浮桥，先登者上赏。于是偏将军鲁奇应募而前。时天风狂急，*(彭)*奇船逆流而上，直嚰浮桥，而攒柱钩不得去，[二]奇等乘埶殊死战，因飞炬焚之，风怒火盛，桥楼崩烧。彭复悉军顺风并进，所向无前。蜀兵大乱，溺死者数千人。斩任满，生获程泛，而田戎亡保江州。彭上刘隆为南郡太守，自率臧宫、刘歆长驱入江关，令军中无得虏掠。所过，百姓皆奉牛酒迎劳。彭见诸耆老，为言大汉哀愍巴蜀久见虏役，故兴师远伐，以讨有罪，为人除害。</p>
              <p>　　让不受其牛酒。百姓皆大喜悦，争开门降。诏彭守益州牧，所下郡，辄行太守事。[三]</p>
              <p>　　注[一]棹卒，持棹行船也。东观记作&quot;濯&quot;。前书邓通以濯船为黄头郎。濯音直教反。</p>
              <p>　　注[二]续汉书曰：&quot;时天东风，其攒柱有反把，钩奇船不得去。&quot;</p>
              <p>　　注[三]东观记曰：&quot;彭若出界，即以太守号付后将军，选官属守州中长*(史)**[吏]*。&quot;</p>
              <p>　　彭到江州，以田戎食多，难卒拔，留冯骏守之，自引兵乘利直指垫江，攻破平曲，[一]收其米数十万石。公孙述使其将延岑、吕鲔、王元及其弟恢悉兵拒广汉及资中，[二]又遣将侯丹率二万余人拒黄石。彭乃多张疑兵，使护军杨翕与臧宫拒延岑等，自分兵浮江下还江州，泝都江而上，[三]袭击侯丹，大破之。</p>
              <p>　　因晨夜倍道兼行二千余里，径拔武阳。[四]使精骑驰广都，[五]去成都数十里，埶若风雨，所至皆奔散。初，述闻汉兵在平曲，故遣大兵逆之。及彭至武阳，绕出延岑军后，蜀地震骇。述大惊，以杖击地曰：&quot;是何神也！&quot;</p>
              <p>　　注[一]垫江，县名，属巴郡，今忠州县也。垫音徒协反。平曲，地阙。</p>
              <p>　　注[二]资中，县名，属犍为郡，其地在今资州资阳县。</p>
              <p>　　注[三]都江，成都江也。</p>
              <p>　　注[四]武阳，解见光武纪。</p>
              <p>　　注[五]广都，县名，属蜀郡，故城在今益州成都县东南。</p>
              <p>　　彭所营地名彭亡，闻而恶之，欲徙，会日暮，蜀刺客诈为亡奴降，夜刺杀彭。</p>
              <p>　　彭首破荆门，长驱武阳，持军整齐，秋豪无犯。[一]邛谷王任贵闻彭威信，数千里遣使迎降。[二]会彭已薨，帝尽以任贵所献赐彭妻子，谥曰壮侯。蜀人怜之，为立庙武阳，岁时祠焉。</p>
              <p>　　注[一]豪，毛也。秋毛喻细也。高祖曰：&quot;吾入关，秋豪无所取。&quot;</p>
              <p>　　注[二]前书音义曰：&quot;任贵，越巂夷，杀太守枚根，自立为邛谷王。&quot;</p>
              <p>　　子遵嗣，徙封细阳侯。[一]十三年，帝思彭功，复封遵弟淮为谷阳侯。[二]遵永平中为屯骑校尉。遵卒，子伉嗣。[三]伉卒，子□嗣，[四]元初三年，坐事失国。建光元年，安帝复封□细阳侯，顺帝时为光禄勋。</p>
              <p>　　注[一]细阳，县名，属汝南郡，故城在今颍川汝阴县西。</p>
              <p>　　注[二]谷阳，县名，属沛郡。</p>
              <p>　　注[三]伉音口葬反。</p>
              <p>　　注[四]东观记*(曰)*&quot;□&quot;作&quot;起&quot;。元初中，坐事免。</p>
              <p>　　□卒，子熙嗣，尚安帝妹涅阳长公主。少为侍中、虎贲中郎将，朝廷多称其能。</p>
              <p>　　迁魏郡太守，[一]招聘隐逸，与参政事，无为而化。视事二年，舆人歌之曰：&quot;我有枳棘，岑君伐之。[二]我有蟊贼，岑君遏之。[三]狗吠不惊，足下生牦。[四]</p>
              <p>　　含哺鼓腹，焉知凶灾？[五]我喜我生，独丁斯时。[六]美矣岑君，于戏休兹！&quot;</p>
              <p>　　[七]</p>
              <p>　　注[一]魏郡，秦时置，故城在今相州安阳县东北。</p>
              <p>　　注[二]枳棘多榛梗，以喻寇盗充斥也。</p>
              <p>　　注[三]蟊贼，食禾稼虫名，以喻奸吏侵渔也。</p>
              <p>　　注[四]牦，长毛也。犬无追吠，故足下生牦。</p>
              <p>　　注[五]哺，食也。鼓，击也。</p>
              <p>　　注[六]丁犹当也。</p>
              <p>　　注[七]于戏，叹美之词。见尔雅。于音乌。戏音许宜反。</p>
              <p>　　熙卒，子福嗣，为黄门侍郎。</p>
              <p>　　贾复字君文，南阳冠军人也。少好学，习尚书。事舞阴李生，李生奇之，谓门人曰：&quot;贾君之容貌志气如此，而勤于学，将相之器也。&quot;王莽末，为县掾，迎盐河东，会遇盗贼，等比十余人皆放散其盐，复独完以还县，县中称其信。</p>
              <p>　　时下江、新市兵起，复亦聚觽数百人于羽山，自号将军。更始立，乃将其觽归汉中王刘嘉，以为校尉。复见更始政乱，诸将放纵，乃说嘉曰：&quot;臣闻图尧舜之事而不能至者，汤武是也；[一]图汤武之事而不能至者，桓文是也；[二]图桓文*[之]*事而不能至者，六国是也；[三]定六国之规，欲安守之而不能至者，亡六国是也。今汉室中兴，大王以亲戚为藩辅，天下未定而安守所保，所保得无不可保乎？&quot;嘉曰：&quot;卿言大，非吾任也。大司马刘公在河北，必能相施，第持我书往。&quot;[四]复遂辞嘉，受书北度河，及光武于柏人，因邓禹得召见。</p>
              <p>　　光武奇之，禹亦称有将帅节，于是署复破虏将军督盗贼。复马羸，[五]光武解左骖以赐之。[六]官属以复后来而好陵折等辈，调补鄗尉，光武曰：&quot;贾督有折嚰千里之威，方任以职，勿得擅除。&quot;[七]</p>
              <p>　　注[一]尧禅舜，舜禅禹，汤乃放桀，武王诛纣，故言不能至者。</p>
              <p>　　注[二]齐桓公小白，晋文公重耳，春秋之时，周衰，二君霸有海内。</p>
              <p>　　注[三]六国谓韩、赵、魏、燕、齐、楚，分列中夏，各自跨据，又不逮桓文。</p>
              <p>　　注[四]施，用也。第，但也。</p>
              <p>　　注[五]羸，力佳反。</p>
              <p>　　注[六]骖者，服外之马也。东观记、续汉书&quot;左&quot;并作&quot;右&quot;。</p>
              <p>　　注[七]东观记曰&quot;时上置两府官属，复与段孝共坐。孝谓复曰：'卿将军督，我大司马督，不得共坐。'复曰：'俱刘公吏，有何尊卑？'官属以复不逊，上调官属补长吏，共白欲以复为鄗尉，上署报不许&quot;也。</p>
              <p>　　光武至信都，以复为偏将军。及拔邯郸，迁都护将军。从击青犊于射犬，大战至日中，贼陈坚不却。光武传召复曰：&quot;吏士皆饥，可且朝饭。&quot;复曰；&quot;先破之，然后食耳。&quot;于是被羽先登，[一]所向皆靡，贼乃败走。诸将咸服其勇。</p>
              <p>　　又北与五校战于真定，大破之。复伤创甚。光武大惊曰：&quot;我所以不令贾复别将者，为其轻敌也。果然，失吾名将。闻其妇有孕，生女邪，我子娶之，生男邪，我女嫁之，不令其忧妻子也。&quot;复病寻愈，追及光武于蓟，相见甚欢，大飨士卒，令复居前，击邺贼，破之。</p>
              <p>　　注[一]被犹负也，析羽为旌旗，将军所执。先登，先赴敌也。</p>
              <p>　　光武即位，拜为执金吾，封冠军侯。先度河攻朱鲔于洛阳，与白虎公陈侨战，连破降之。建武二年，益封穰、朝阳二县。更始郾王尹尊及诸大将在南方未降者尚多，帝召诸将议兵事，未有言，沉吟久之，乃以檄叩地曰：&quot;郾最强，宛为次，谁当击之？&quot;复率然对曰：&quot;臣请击郾。&quot;帝笑曰：&quot;执金吾击郾，吾复何忧！大司马当击宛。&quot;遂遣复与骑都尉阴识、骁骑将军刘植南度五社津击郾，连破之。月余，尹尊降，尽定其地。引东击更始淮阳太守暴汜，汜降，属县悉定。其秋，南击召陵、新息，平定之。[一]明年春，迁左将军，别击赤眉于新城、渑池闲，连破之。[二]与帝会宜阳，降赤眉。</p>
              <p>　　注[一]新息，县名，属汝南郡，故城在今豫州新息县西南也。</p>
              <p>　　注[二]新城，今伊阙县。</p>
              <p>　　复从征伐，未尝丧败，数与诸将溃围解急，身被十二创。帝以复敢深入，希令远征，而壮其勇节，常自从之，故复少方面之勋。[一]诸将每论功自伐，复未尝有言。帝辄曰：&quot;贾君之功，我自知之。&quot;</p>
              <p>　　注[一]东观记曰：&quot;吴汉击蜀未破，上书请复自助，上不遣。&quot;</p>
              <p>　　十三年，定封胶东侯，食郁秩、壮武、下密、即墨、梃*(胡)*、观阳，凡六县。</p>
              <p>　　[一]复知帝欲偃干戈，修文德，不欲功臣拥觽京师，乃与高密侯邓禹并剽甲兵，敦儒学。[二]帝深然之，遂罢左右将军。复以列侯就第，加位特进。[三]复为人刚毅方直，多大节。既还私第，阖门养威重。朱佑等荐复宜为宰相，帝方以吏事责三公，故功臣并不用。是时列侯唯高密、固始、胶东三侯与公卿参议国家大事，恩遇甚厚。[四]三十一年卒，谥曰刚侯。</p>
              <p>　　注[一]六县皆属胶东国。壮武故城在今莱州即墨县西，下密在今青州北海县东北。即墨在今莱州胶水县东南，梃*(胡)*故城在今莱州昌阳县西北，观阳在昌阳县东。梃一音廷。</p>
              <p>　　注[二]广雅曰：&quot;剽，削也。&quot;谓削除甲兵。东观记曰：&quot;复阖门养威重，授易经，起大义。&quot;</p>
              <p>　　注[三]东观记曰：&quot;上以天下既定，思念欲完功臣爵土，不令以吏职为过，故皆以列侯就第也。&quot;</p>
              <p>　　注[四]高密侯邓禹，固始侯李通。</p>
              <p>　　子忠嗣。忠卒，子敏嗣。建初元年，坐诬告母杀人，国除。肃宗更封复小子邯为胶东侯，邯弟宗为即墨侯，各一县。邯卒，子育嗣。育卒，子长嗣。</p>
              <p>　　宗字武孺，少有操行，多智略。初拜郎中，稍迁，建初中为朔方太守。旧内郡徙人在边者，率多贫弱，为居人所仆役，不得为吏。宗擢用其任职者，与边吏参选，转相监司，以擿发其奸，或以功次补长吏，故各愿尽死。匈奴畏之，不敢入塞。[一]征为长水校尉。宗兼通儒术，每燕见，常使与少府丁鸿等论议于前。章和二年卒，朝廷愍惜焉。</p>
              <p>　　注[一]东观记曰：&quot;匈奴常犯塞，得生口，问：'太守为谁？'曰：'贾武孺。'曰：'宁贾将军子邪？'曰：'是。'皆放遣还，是后更不入塞。&quot;</p>
              <p>　　子参嗣。参卒，子建嗣。元初元年，尚和帝女临颍长公主。主兼食颍阴、许，合三县，数万户。时邓太后临朝，光宠最盛，以建为侍中，顺帝时为光禄勋。</p>
              <p>　　论曰：中兴将帅立功名者觽矣，唯岑彭、冯异建方面之号，自函谷以西，方城以南，[一]两将之功，实为大焉。若冯、贾之不伐，岑公之义信，[二]乃足以感三军而怀敌人，故能克成远业，终全其庆也。昔高祖忌柏人之名，违之以全福；征南恶彭亡之地，留之以生灾。[三]岂几虑自有明惑，将期数使之然乎？</p>
              <p>　　注[一]方城，山名，一名黄城山，在今唐州方城县东北也。</p>
              <p>　　注[二]信谓朱鲔知其诚而降。义谓荆人奉牛酒，让不受。</p>
              <p>　　注[三]柏人，县名也。高祖尝欲宿于柏人。曰：&quot;柏人者，迫于人也。&quot;不宿而去。后竟有贯高之事。</p>
              <p>　　赞曰：阳夏师克，实在和德。胶东盐吏。征南宛贼。奇锋震敌，远图谋国。</p>
              <p>　　校勘记</p>
              <p>　　六三九页四行汝州郏城县亦有父城按：集解引沉钦韩说，谓汝州郏城县之父城，乃前志沛郡之城公，非父城也。注误。</p>
              <p>　　六三九页一二行段建按：原本&quot;段&quot;皆斗&quot;□&quot;，径改正，后不悉出。</p>
              <p>　　六四０页九行竟字子期山阳人也后死于赤眉之难见前书按：沉家本谓按前书无曹竟事，圣公传亦无左丞相，&quot;前书&quot;二字必有误。</p>
              <p>　　六四０页一三行徇行郡县按：汲本、殿本&quot;徇&quot;作&quot;循&quot;。</p>
              <p>　　六四一页三行至饶阳无蒌亭按：聚珍版东观记&quot;无&quot;作&quot;芜&quot;。</p>
              <p>　　六四一页一五行杜预注春秋曰应国在襄城成父县西南按：校补谓案今杜注作&quot;在襄阳城父县西南&quot;，见左僖二十四年传下。考晋志，襄城无成父县，襄阳亦无城父县，当作&quot;襄城父城县西南&quot;。</p>
              <p>　　六四二页二行又降匈奴于林闟顿王按：集解引钱大昕说，谓说文无&quot;闟&quot;字，当是&quot;蹋&quot;字之斗，三国魏志作&quot;蹋顿&quot;。</p>
              <p>　　六四二页九行山阳公载记*(曰)*据集解引惠栋说删。</p>
              <p>　　六四三页一０行大破斩勃按：李慈铭谓&quot;大破&quot;下脱一&quot;之&quot;字。</p>
              <p>　　六四三页一三行异遣校尉护军*(将军)*将兵据刊误删。</p>
              <p>　　六四四页一一行其*(义)**[利]*断金据汲本、殿本改。</p>
              <p>　　六四四页一二行天井关在太行山*(下)**[上]*校补谓当依章帝纪注作&quot;山上&quot;，今据改。</p>
              <p>　　六四五页四行谓张卬为淮阳王按：&quot;卬&quot;原斗&quot;漖&quot;，径改正。</p>
              <p>　　六四五页七行引击阳翟贼刊误谓&quot;引&quot;下少一&quot;军&quot;字。按：张森楷校勘记谓下文&quot;引而西&quot;，贾复传&quot;引东击更始淮阳太守&quot;，并无&quot;军&quot;字，刘说泥。</p>
              <p>　　六四六页二行华阴阳沉&quot;阳&quot;原作&quot;杨&quot;，径据汲本、殿本改。按：聚珍版东观记亦作&quot;阳&quot;。</p>
              <p>　　六四六页一三行余觽尚十余万东走宜阳降玺书劳异曰集解引王补说，谓&quot;降&quot;下宜有&quot;帝&quot;字。按：下云&quot;时赤眉虽降&quot;，是&quot;降&quot;字当属上为句，王说非。</p>
              <p>　　又按：通鉴删&quot;余觽尚十余万东走宜阳&quot;十字，下接&quot;帝降玺书曰&quot;云云，是亦误以&quot;降&quot;字属下读，并补一&quot;帝&quot;字矣。说详黄山校补。</p>
              <p>　　六四七页七行骆*(盖)*延据盩厔按：集解引惠栋说，谓通鉴无&quot;盖&quot;字。张森楷校勘记谓盖延是汉臣，未尝据盩厔，据盩厔者骆延也。今据删。又按：&quot;盩&quot;原作&quot;□&quot;，径依汲本改正。</p>
              <p>　　六四七页八行任良据鄠按：&quot;鄠&quot;原斗&quot;鄂&quot;，径改正。</p>
              <p>　　六四七页八行汝章据槐里按：&quot;里&quot;原斗&quot;回&quot;，径改正。</p>
              <p>　　六四八页三行故秦*(芒)**[芷]*阳县据王先谦说改。</p>
              <p>　　六四八页六行公孙述遣将程焉将数万人就吕鲔按：集解引惠栋说，谓依公孙述传及华阳国志，&quot;焉&quot;当作&quot;乌&quot;。</p>
              <p>　　六四八页一一行上书思慕阙廷按：李慈铭谓&quot;上书&quot;下当脱一&quot;言&quot;字。</p>
              <p>　　六五０页六行忸*(□)**[忕]*小利据集解本改。按：注作&quot;忕&quot;，从大，不误。</p>
              <p>　　六五０页一０行汉*(中)**[忠]*刊误谓案王常传，&quot;中&quot;当作&quot;忠&quot;。今据改。</p>
              <p>　　注&quot;中&quot;亦径改为&quot;忠&quot;。</p>
              <p>　　六五一页一三行青山在北地参*(峦)**[□]*界据刊误改，下同。</p>
              <p>　　六五一页一三行其豪帅号肥头小卿按：汲本、殿本&quot;小&quot;作&quot;少&quot;。</p>
              <p>　　六五二页三行长子彰嗣按：集解引沉钦韩说，谓水经注&quot;彰&quot;作&quot;璋&quot;。</p>
              <p>　　六五二页三行复封彰弟欣为析乡侯按：&quot;析&quot;原斗&quot;祈&quot;，径据汲本、殿本改正。</p>
              <p>　　六五三页八行与贰师严尤共城守按：汲本、殿本脱&quot;与&quot;字。</p>
              <p>　　六五三页八行又非贰师按：&quot;贰&quot;原斗&quot;二&quot;，径改正。</p>
              <p>　　六五三页一二行更始遣立威王张卬按：沉家本谓按圣公传卬封淮阳王，而此曰&quot;立威&quot;者，殆先封立威王，更封淮阳欤？</p>
              <p>　　六五四页二行东观记*(曰)*&quot;曰&quot;字当衍，今删。</p>
              <p>　　六五四页一０行中*[军]*将*(军)*最尊据刊误改。</p>
              <p>　　六五四页一三行于是拜彭为刺奸大将军集解引沉钦韩说，谓案文当为&quot;大将军刺奸&quot;，时光武为大将军，彭为其刺奸耳。今按：沉说是。亦如光武以破虏将军行大司马事，而署贾复为破虏将军督盗贼掾也。</p>
              <p>　　六五六页八行建武二年使彭击荆州按：校补引钱大昭说，谓光武纪遣彭击荆州髃贼在建武元年十月。</p>
              <p>　　六五六页九行略*(十)*有*[十]*二县校补谓&quot;十有&quot;二字当乙转。今据改。</p>
              <p>　　六五六页一０行遂*(返)**[反]*击破汉军据校补改。</p>
              <p>　　六五六页一二行汉*(中)**[忠]*将军王常刊误谓&quot;中&quot;当作&quot;忠&quot;。今据改。</p>
              <p>　　六五七页五行至*(城)**[成]*安据校补改。</p>
              <p>　　六五七页七行*(若)**[鄀]*据郡国志改，各本皆未正。</p>
              <p>　　六五八页三行在南阳新*(都)**[野]*县据集解引惠栋说改。</p>
              <p>　　六五八页九行沿江泝沔止黎丘按：校补引钱大昭说，谓&quot;止&quot;当作&quot;上&quot;。</p>
              <p>　　六五九页二行所得郡国按：汲本&quot;得&quot;作&quot;分&quot;。</p>
              <p>　　六五九页五行留威虏将军冯骏军江州按：集解引沉钦韩说，谓疑骏此时未能越巴峡军江州，&quot;江州&quot;或&quot;江关&quot;之误，即捍关也。王先谦谓下文方言田戎亡保江州，此&quot;江州&quot;是误文。</p>
              <p>　　六五九页七行偏将军屈充按：集解引惠栋说，谓袁宏纪&quot;屈充&quot;作&quot;房充&quot;。</p>
              <p>　　六五九页八行武陵太守王堂按：&quot;堂&quot;原斗&quot;常&quot;，径据汲本、殿本改正。</p>
              <p>　　六五九页八行苍梧太守杜穆按：集解引惠栋说，谓袁宏纪&quot;杜穆&quot;作&quot;杜稷&quot;。</p>
              <p>　　六五九页一二行津乡县名按：集解引惠栋说，谓续志南郡江陵县有津乡。津乡，乡名，非县名也。</p>
              <p>　　六六０页一一行横江水起浮桥□楼按：校补引钱大昭说，谓&quot;□楼&quot;通鉴作&quot;关楼&quot;。胡注，犹今城上敌楼也。</p>
              <p>　　六六０页一四行在今夔州*(鱼)*[人]复县南按：&quot;鱼&quot;当作&quot;人&quot;，详公孙述传校勘记。</p>
              <p>　　六六一页一行*(尔雅)**[方言]*曰璙谓之桡集解引沉钦韩说，谓注&quot;尔雅&quot;误，文见方言。今据改。</p>
              <p>　　六六一页七行时天风狂急集解引钱大昕说，谓&quot;天&quot;当为&quot;大&quot;字之斗。今按：</p>
              <p>　　通鉴作&quot;时东风狂急&quot;。</p>
              <p>　　六六一页七行*(彭)*奇船逆流而上集解引陈景云说，谓时奇应募，以偏师独进，彭见敌势已摧，乃悉军并进耳。彭不与奇同行，此文不合有&quot;彭&quot;字。今据删。</p>
              <p>　　按：通鉴&quot;彭&quot;作&quot;鲁&quot;。又惠栋云，蜀鉴无&quot;彭&quot;字。</p>
              <p>　　六六一页一五行选官属守州中长*(史)**[吏]*据刊误改。</p>
              <p>　　六六三页九行东观记*(曰)*□作起&quot;曰&quot;字当衍，今删。</p>
              <p>　　六六三页一０行迁魏郡太守按：集解引沉钦韩说，谓艺文类聚引东观记，北堂书钞引华峤书，俱作&quot;东郡&quot;。</p>
              <p>　　六六三页一三行于戏休兹按：王先谦谓类聚十九、御览四百六十五引&quot;休&quot;作&quot;在&quot;。</p>
              <p>　　六六四页一一行图桓文*[之]*事而不能至者据汲、殿本补。</p>
              <p>　　六六四页一四行必能相施按：汲本&quot;必&quot;作&quot;不&quot;。</p>
              <p>　　六六五页一行于是署复破虏将军督盗贼按：集解引沉钦韩说，谓光武以破虏将军行大司马事，故署复为督盗贼，亦如太守府有门下督盗贼。通鉴直云&quot;以复为破虏将军&quot;，误矣。又按：李慈铭谓此为光武破虏将军之督盗贼掾也，&quot;贼&quot;字下疑脱一&quot;掾&quot;字。</p>
              <p>　　六六五页二行调补鄗尉按：集解引王补说，谓&quot;调&quot;上疑夺&quot;请&quot;字。</p>
              <p>　　六六五页六行分列中夏按：汲本、殿本&quot;列&quot;作&quot;裂&quot;。</p>
              <p>　　六六七页一行食郁秩壮武下密即墨梃*(胡)*观阳凡六县据集解引惠栋说删，注同。</p>
              <p>　　六六七页五行三十一年卒按：集解引惠栋说，谓袁宏纪云&quot;三十年&quot;。</p>
            </td>
          </tr>
        </table>
        <p>&nbsp;</p><table width="460" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='18.htm'>上一页 </a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='20.htm'>下一页 </a></div>
                  </td>
                </tr>
              </table>
              <p align=center>作者：[南朝宋]范晔 
              <hr width=90%>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
        
      </td>
      <td valign="top" width="19"><img src="rightbg.gif" width="19" height="400"><img src="right.gif" width="19" height="146"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="66" height="21"><img src="bottom1.gif" width="66" height="21"></td>
      <td background="bottombg.gif" width="500"></td>
      <td width="210"></td>
    </tr>
  </table>
</div>
</body>
</html>
