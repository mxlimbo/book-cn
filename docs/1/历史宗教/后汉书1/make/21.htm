<html>
<head>
<title>后汉书卷十九　耿弇列传　第九</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0">
    <tr>
      <td width="239" height="24"><img src="up1.gif" width="239" height="24"></td>
      <td width="537" background="up1bg.gif"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="167" height="49"><img src="up2left.gif" width="167" height="49"></td>
      <td valign="bottom"><img src="bg.gif" width="50" height="20"><a href="content.htm"><img src="top.gif" width="46" height="15" border="0"></a><img src="bg.gif" width="40" height="7"><a href="20.htm"><img src="last.gif" width="46" height="15" border="0"></a><img src="bg.gif" width="40" height="30"><a href="22.htm"><img src="next.gif" width="46" height="15" border="0"></a></td>
      <td width="19" background="rightbg.gif">&nbsp;</td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td valign="top" width="66" background="leftbg.gif"><img src="up3.gif" width="66" height="580"></td>
      <td valign="top" align="center"> 
        <table width="520" cellspacing="0" cellpadding="0" align="center" border="0">
          <tr> 
            <td> 
              <p align="center">&nbsp;</p>
              <p align="center" class="h">后汉书卷十九　耿弇列传　第九</p>
            </td>
          </tr>
        </table>
        <br>
        <table width="520" border="0" cellspacing="0" cellpadding="0" align="center">
          <tr> 
            <td>　　*弟国国子秉秉弟夔国弟子恭*
              <p>　　耿弇字伯昭，扶风茂陵人也。其先武帝时，以吏二千石自钜鹿徙焉。[一]父况，字侠游，以明经为郎，与王莽从弟伋共学老子于安丘先生，[二]后为朔调连率。</p>
              <p>　　[三]弇少好学，习父业。[四]常见郡尉试骑士，建旗鼓，肄驰射，由是好将帅之事，[五]</p>
              <p>　　注[一]武帝时，徙吏二千石高赀富人及豪杰并兼之家于诸陵也。</p>
              <p>　　注[二]嵇康圣贤高士传曰&quot;安丘望之字仲都，京兆长陵人。少持老子经，恬净不求进宦，号曰安丘丈人。成帝闻，欲见之，望之辞不肯见，为巫医于人闲&quot;也。</p>
              <p>　　注[三]王莽改上谷郡曰朔调，守曰连率。</p>
              <p>　　注[四]袁山松书曰：&quot;弇少学诗、礼，明锐有权谋。&quot;</p>
              <p>　　注[五]汉官仪曰：&quot;岁终郡试之时，讲武勒兵，因以校猎，简其材力也。&quot;</p>
              <p>　　及王莽败，更始立，诸将略地者，前后多擅威权，辄改易守、令。况自以莽之所置，怀不自安。时弇年二十一，乃辞况奉奏诣更始，因赍贡献，以求自固之宜。及至宋子，会王郎诈称成帝子子舆，起兵邯郸，弇从吏孙仓、韂包于道共谋曰：&quot;刘子舆成帝正统，舍此不归，远行安之？&quot;弇按□曰：&quot;子舆弊贼，卒为降虏耳。我至长安，与国家陈渔阳、上谷兵马之用，还出太原、代郡，反复数十日，归发突骑以辚乌合之觽，[一]如摧枯折腐耳。观公等不识去就，族灭不久也。&quot;仓、包不从，遂亡降王郎。</p>
              <p>　　注[一]辚，轹也，音力刃反。</p>
              <p>　　弇道闻光武在卢奴，乃驰北上谒，光武留署门下吏。弇因说护军朱佑，求归发兵，以定邯郸。光武笑曰：&quot;小儿曹乃有大意哉！&quot;因子召见加恩慰。[一]弇因从光武北至蓟。闻邯郸兵方到，光武将欲南归，召官属计议。弇曰：&quot;今兵从南来，不可南行。渔阳太守彭垄，公之邑人；[二]上谷太守，即弇父也。发此两郡，控弦万骑，邯郸不足虑也。&quot;光武官属腹心皆不肯，曰：&quot;死尚南首，柰何北行入囊中？&quot;[三]光武指弇曰：&quot;是我北道主人也。&quot;会蓟中乱，[四]光武遂南驰，官属各分散。弇走昌平就况，[五]因说况使寇恂东约彭宠，各发突骑二千匹，步兵千人。弇与景丹、寇恂及渔阳兵合军而南，所过击斩王郎大将、九卿、校尉以下四百余级，得印绶百二十五，节二，斩首三万级，定涿郡、中山、钜鹿、清河、河闲凡二十二县，遂及光武于广阿。是时光武方攻王郎，传言二郡兵为邯郸来，觽皆恐。既而悉诣营上谒。光武见弇等，说，曰：&quot;当与渔阳、上谷士大夫共此大功。&quot;乃皆以为偏将军，使还领其兵。加况大将军、兴义侯，得自置偏皨。弇等遂从拔邯郸。</p>
              <p>　　注[一]续汉书曰&quot;弇还檄与况，陈上功德，自嫌年少，恐不见信，宜自来。况得檄立发，至昌平见上&quot;也。</p>
              <p>　　注[二]宠，南阳宛人也。</p>
              <p>　　注[三]渔阳、上谷北接塞垣，至彼路穷，如入囊也。</p>
              <p>　　注[四]续汉书曰&quot;弇归，主人食未已，蓟中扰乱，上驾出南城门，颇遮绝辎重，城中相掠。弇既与上相失，以马与城门亭长，乃得出&quot;也。</p>
              <p>　　注[五]昌平，县名，属上谷郡，今幽州县，故城在县东也。</p>
              <p>　　时更始征代郡太守赵永，而况劝永不应召，令诣于光武。光武遣永复郡。永北还，而代令张晔据城反畔，乃招迎匈奴、乌桓以为援助。光武以弇弟舒为复胡将军，使击晔，破之。永乃得复郡。时五校贼二十余万北寇上谷，况与舒连击破之，贼皆退走。</p>
              <p>　　更始见光武威声日盛，君臣疑虑，乃遣使立光武为萧王，令罢兵与诸将有功者还长安；遣苗曾为幽州牧，韦顺为上谷太守，蔡充为渔阳太守，并北之部。时光武居邯郸宫，昼卧温明殿。[一]弇入造黙下请闲，因说曰：&quot;今更始失政，君臣淫乱，诸将擅命于畿内，贵戚纵横于都内。[二]天子之命，不出城门，所在牧守，辄自迁易，百姓不知所从，士人莫敢自安。</p>
              <p>　　虏掠财物，劫掠妇女，怀金玉者，至不生归。元元叩心，更思莽朝。又铜马﹑赤眉之属数十辈，辈数十百万，圣公不能办也。[三]其败不久。公首事南阳，破百万之军；今定河北，*(北)*据天府之地。[四]以义征伐，发号响应，天下可传檄而定。天下至重，不可令它姓得之。闻使者从西方来，欲罢兵，不可从也。今吏士死亡者多，弇愿归幽州，益发精兵，以集*(其)*大计。&quot;光武大说，[五]乃拜弇为大将军，与吴汉北发幽州十郡兵。弇到上谷，收韦顺﹑蔡充斩之；</p>
              <p>　　汉亦诛苗曾。于是悉发幽州兵，引而南，从光武击破铜马﹑高湖﹑赤眉﹑青犊，又追尤来﹑大枪﹑五幡于元氏，弇常将精骑为军锋，辄破走之。光武乘胜战*(慎)**[顺]*水上，虏危急，殊死战。时军士疲弊，遂大败奔还，壁范阳，数日乃振，[六]贼亦退去，从追至容城﹑小广阳﹑安次，连战破之。[七]光武还蓟，复遣弇与吴汉﹑景丹﹑盖延﹑朱佑﹑邳彤﹑耿纯﹑刘植﹑岑彭﹑祭遵﹑坚镡﹑王霸﹑陈俊﹑马武十三将军，追贼至潞东，及平谷，[八]再战，斩首万三千余级，遂穷追于右北平无终﹑土垠之闲，[九]至*(浚)**[俊]*靡而还。[一０]</p>
              <p>　　贼散入辽西、辽东，或为乌桓、貊人所钞击，略尽。</p>
              <p>　　注[一]汉赵王如意之殿也，故基在今洺州邯郸县内。</p>
              <p>　　注[二]更始传曰：&quot;李轶、朱鲔擅命山东，王匡、张卬横暴三辅。&quot;</p>
              <p>　　注[三]办犹成也，音蒲苋反。</p>
              <p>　　注[四]前书曰：&quot;关中所谓金城天府。&quot;弇以河北富饶，故以喻焉。</p>
              <p>　　注[五]续汉书曰：&quot;光武初见弇言，起坐曰：'卿失言，我斩卿！'弇曰：'大王哀厚弇如父子，故披赤心为大王陈事。'上曰：'我戏卿耳。'&quot;注[六]壁谓筑垒壁也。</p>
              <p>　　注[七]容城，县名，属涿郡，故城在今易州*(道)**[乃]*县也。广阳国有广阳县，故曰小广阳，及安次，县名，并在今幽州也。</p>
              <p>　　注[八]平谷，解见光武纪。</p>
              <p>　　注[九]无终、土垠并县名，属右北平郡。无终故城在今渔阳县。土垠故城在今平州西南。垠音银。</p>
              <p>　　注[一０]*(浚)**[俊]*靡，县名，属右北平，故城在今渔阳县北。靡音麻。</p>
              <p>　　光武即位，拜弇为建威大将军。与骠骑大将军景丹、强弩将军陈俊攻厌新贼于敖仓，皆破降之。建武二年，更封好畤侯。食好畤、美阳二县。三年，延岑自武关出攻南阳，下数城。穰人杜弘率其觽以从岑。弇与岑等战于穰，大破之，斩首三千余级，生获其将士五千余人，得印绶三百。杜弘降，岑与数骑遁走东阳。</p>
              <p>　　弇从幸舂陵，因见自请北收上谷兵未发者，定彭垄于渔阳，取张丰于涿郡，还收富平、获索，东攻张步，以平齐地。帝壮其意，乃许之。四年，诏弇进攻渔阳，弇以父据上谷，本与彭宠同功，又兄弟无在京师者，自疑，不敢独进，上书求诣洛阳。诏报曰：&quot;将军出身举宗为国，所向陷敌，功暛尤着，何嫌何疑，而欲求征？且与王常共屯涿郡，勉思方略。&quot;况闻弇求征，亦不自安，遣舒弟国入侍。帝善之，进封况为隃麋侯。[一]乃命弇与建义大将军朱佑、汉忠将军王常等击望都、故安西山贼十余营，皆破之。[二]时征虏将军祭遵屯良乡，[三]骁骑将车刘喜屯阳乡，[四]以拒彭宠。宠遣弟纯将匈奴二千余骑，宠自引兵数万，分为两道以击遵、喜。胡骑经军都，[五]舒袭破其觽，斩匈奴两王，宠乃退走。况复与舒攻宠，取军都。五年，宠死，天子嘉况功，使光禄大夫持节迎况，[六]赐甲第，奉朝请。封*[舒为]*牟平侯。遣弇与吴汉击富平、获索贼于平原，大破之，降者四万余人。</p>
              <p>　　注[一]隃麋，县名，属右扶风，故城在今陇州□阳县东南。隃音踰。</p>
              <p>　　注[二]望都，县名，属中山国。尧母庆都山在南，故以名焉。故城在今定州唐县东北。故安，县名，故城在今易州易县东南。</p>
              <p>　　注[三]良乡，县名，属涿郡。</p>
              <p>　　注[四]阳乡，县名，属涿郡，故城在今幽州故安县西北。</p>
              <p>　　注[五]军都，县，属广阳郡，有军都山，在西北，今幽州昌平县。</p>
              <p>　　注[六]袁山松书曰：&quot;使光禄大夫樊宏诏况曰：'惟况功大，不宜监察从事。边郡寒苦，不足久居。其诣行在所。'&quot;因诏弇进讨张步。弇悉收集降卒，结部曲，置将吏，率骑都尉刘歆、太山太守陈俊引兵而东，从朝阳桥济河以度。[一]张步闻之，乃使其大将军费邑军历下，[二]又分兵屯祝阿，[三]</p>
              <p>　　别于太山钟城列营数十以侍弇。弇度河先击祝阿，自旦攻城，*[日]*未中而拔之，故开围一角，令其觽得奔归钟城。钟城人闻祝阿已溃，大恐惧，遂空壁亡去。费邑分遣弟敢守巨里。[四]弇进兵先胁巨里，使多伐树木，扬言以填塞坑爎。数日，有降者言邑闻弇欲攻巨里，谋来救之。弇乃严令军中趣修攻具，宣□诸部，后三日当悉力攻巨里城。阴缓生口，令得亡归。归者以弇期告邑，邑至日果自将精兵三万余人来救之。弇喜，谓诸将曰：&quot;吾所以修攻具者，欲诱致邑耳。今来，适其所求也。&quot;即分三千人守巨里，自行精兵上冈阪，[五]乘高合战，大破之，临陈斩邑。既而收首级以示巨里城中，城中凶惧，[六]费敢悉觽亡归张步。弇复收其积聚，纵兵击诸未下者，平四十余营，遂定济南。</p>
              <p>　　注[一]朝阳，县名，属济南郡，在朝水之阳。今朝城在济水北，有漯河，在今齐州临济县东。</p>
              <p>　　注[二]历下城在今齐州历城县也。</p>
              <p>　　注[三]祝阿，今齐州县也，故城在今山茌县东北。</p>
              <p>　　注[四]巨里，聚名也，一名巨合城，在今齐州全节县东南也。</p>
              <p>　　注[五]尔雅曰：&quot;山脊曰冈，坡者曰阪。&quot;</p>
              <p>　　注[六]凶，恐惧声，音呼勇反。</p>
              <p>　　时张步都剧，使其弟蓝将精兵二万守西安，[一]诸郡太守合万余人守临淄，相去四十里。盒进军画中，[二]居二城之闲。弇视西安城小而坚，且蓝兵又精，临淄名虽大而实易攻，乃□诸校会，[三]后五日攻西安。蓝闻之，晨夜儆守。至期夜半，弇□诸将皆蓐食，[四]会明至临淄城。护军荀梁等争之，以为宜速攻西安。</p>
              <p>　　弇曰：&quot;不然。西安闻吾欲攻之，日夜为备；临淄出不意而至，必惊扰，吾攻之一日必拔。拔临淄即西安孤，张蓝与步隔绝，必复亡去，所谓击一而得二者也。</p>
              <p>　　若先攻西安，不卒下，顿兵坚城，死伤必多。纵能拔之，蓝引军还奔临淄，并兵合埶，观人虚实，吾深入敌地，后无转输，旬*(月)**[日]*之闲，不战而困。</p>
              <p>　　诸君之言，未见其宜。&quot;遂攻临淄，半日拔之，入据其城。张蓝闻*[之大]*惧，遂将其觽亡归剧。</p>
              <p>　　注[一]西安，县名，属齐郡，故城今青州临淄县西北。</p>
              <p>　　注[二]画中，邑名也。画音胡麦反。故城在今西安城东南。有澅水，因名焉。</p>
              <p>　　注[三]会犹集也。</p>
              <p>　　注[四]前书音义曰：&quot;未起而黙蓐中食也。&quot;</p>
              <p>　　弇乃令军中无得妄掠剧下，须张步至乃取之，以激怒步。步闻大笑曰：&quot;以尤来、大彤十余万觽，吾皆即其营而破之。今大耿兵少于彼，[一]又皆疲劳，何足惧乎！&quot;乃与三弟蓝、弘、寿及故大彤渠帅重异等兵[二]号二十万，至临淄大城东，将攻弇。[三]弇先出淄水上，与重异遇，突骑欲纵，弇恐挫其锋，令步不敢进，故示弱以盛其气，乃引归小城，陈兵于内。[四]步气盛，直攻弇营，与刘歆等合战，弇升王宫坏台望之，[五]视歆等锋交，乃自引精兵以横突步陈于东城下，大破之。飞矢中弇股，以佩刀截之，左右无知者。</p>
              <p>　　至暮罢。弇明旦复勒兵出。是时帝在鲁，闻弇为步所攻，自往救之，未至。陈俊谓弇曰：&quot;剧虏兵盛，可且闭营休士，以须上来。&quot;弇曰：&quot;乘舆且到，臣子当击牛酾酒以待百官，反欲以贼虏遗君父邪？&quot;乃出兵大战，自旦及昏，复大破之，杀伤无数，城中沟爎皆满。弇知步困将退，豫置左右翼为伏以待之。[六]</p>
              <p>　　人定时，步果引去，伏兵起纵击，追至钜昧水上，[七]八九十里僵尸相属，收得辎重二千余两。步还剧，兄弟各分兵散去。</p>
              <p>　　注[一]弇，况之长子，故呼为大耿。</p>
              <p>　　注[二]重，姓；异，名。</p>
              <p>　　注[三]袁山松书曰&quot;弇上书曰：'臣据临淄，深堑高垒，张步从剧县来攻，疲劳饥渴。欲进，诱而攻之；欲去，随而击之。臣依营而战，精锐百倍，以逸待劳，以实击虚，旬日之闲，步首可获。'上是其计&quot;也。</p>
              <p>　　注[四]伏琛齐地记曰：&quot;小城内有汉景王祠。&quot;</p>
              <p>　　注[五]临淄本齐国所都，即齐王宫，中有坏台也。东观记作&quot;环台&quot;。</p>
              <p>　　注[六]两旁伏兵，如鸟之翼。</p>
              <p>　　注[七]钜昧，水名，一名巨洋水，在今青州寿光县西。</p>
              <p>　　后数日，车驾至临淄自劳军，髃臣大会。帝谓弇曰：&quot;昔韩信破历下以开基，[一]</p>
              <p>　　今将军攻祝阿以发夡，此皆齐之西界，功足相方。而韩信袭击已降，[二]将军独拔勍敌，其功乃难于信也。又田横亨郦生，及田横降，高帝诏韂尉不听为仇。[三]</p>
              <p>　　张步前亦杀伏隆，若步来归命，吾当诏大司徒释其怨，[四]又事尤相类也。将军前在南阳建此大策，[五]常以为落落难合，[六]有志者事竟成也！&quot;弇因复追步，步奔平寿，[七]乃肉袒负斧锧于军门。[八]弇传步诣行在所，而勒兵入据其城。树十二郡旗鼓，[九]令步兵各以郡人诣旗下，觽尚十余万，辎重七千余两，皆罢遣归乡里。弇复引兵至城阳，降五校余党，[一０]齐地悉平。振旅还京师。</p>
              <p>　　注[一]前书曰，齐屯兵于历下以备汉，信击破之。</p>
              <p>　　注[二]前书曰，郦食其说齐王田广，广降之，乃与食其纵酒，罢守备。韩信闻齐已降，欲止，蒯通说信令击之。食其音异基也。</p>
              <p>　　注[三]前书曰，齐既破，横走居海岛，高帝召之。横曰：&quot;臣亨陛下之使郦食其，今闻其弟商为韂尉，臣恐惧，不敢奉诏。&quot;高帝诏郦商曰：&quot;横即至，敢动者族之。&quot;</p>
              <p>　　注[四]大司徒伏湛，即隆之父。</p>
              <p>　　注[五]谓弇从帝幸舂陵时，请收上谷兵定彭宠，取张丰，平张步等。</p>
              <p>　　注[六]落落犹疏阔也。</p>
              <p>　　注[七]平寿，县名，属北海郡，故城在今青州北海县。</p>
              <p>　　注[八]锧，鍖也。示必死。鍖音竹林反。</p>
              <p>　　注[九]东观记曰：&quot;弇凡平城阳、琅邪、高密、胶东、东莱、北海、齐、千乘、济南、平原、泰山、临淄等[郡]。&quot;</p>
              <p>　　注[一０]祝阿余党也。</p>
              <p>　　六年，西拒隗嚣，屯兵于漆。[一]八年，从上陇。明年，与中郎将来歙分部徇安定、北地诸营保，皆下之。</p>
              <p>　　注[一]漆，县名，属右扶风，故城在今*(幽)**[豳]*州新平县也，漆水在西。</p>
              <p>　　弇凡所平郡四十六，屠城三百，未*(常)**[尝]*挫折。</p>
              <p>　　十二年，况疾病，乘舆数自临幸。复以国弟广、举并为中郎将。弇兄弟六人皆垂青紫，省侍医药，当代以为荣。及况卒，谥烈侯，少子霸袭况爵。</p>
              <p>　　十三年，增弇户邑，上大将军印绶，[一]罢，以列侯奉朝请。每有四方异议，辄召入问筹策。年五十六，永平元年卒，谥曰愍侯。</p>
              <p>　　注[一]上音时掌反。</p>
              <p>　　子忠嗣。忠以骑都尉击匈奴于天山，有功。忠卒，子冯嗣。冯卒，子良嗣，一名无禁。延光中，尚安帝妹濮阳长公主，位至侍中。良卒，子协嗣。</p>
              <p>　　隃麋侯霸卒，子文金嗣。文金卒，子喜嗣。喜卒，子显嗣，为羽林左监。显卒，子援嗣。</p>
              <p>　　尚桓帝妹长社公主，为河*(阳)**[东]*太守。后曹操诛耿氏，唯援孙弘存焉。[一]</p>
              <p>　　注[一]决录注云&quot;援字伯绪，官至河东太守&quot;也。</p>
              <p>　　牟平侯舒卒，子袭嗣。尚显宗女隆虑公主。袭卒，子宝嗣。</p>
              <p>　　宝女弟为清河孝王妃。及安帝立，尊孝王，母为孝德皇后，以妃为甘园大贵人。</p>
              <p>　　帝以宝元舅之重，使监羽林左*(车)*骑，位至大将军。而附事内宠，与中常侍樊丰、帝乳母王圣等谮废皇太子为济阴王，及排陷太尉杨震，议者怨之。宝弟子承袭公主爵为林虑侯，[一]位至侍中。安帝崩，阎太后以宝等阿附嬖幸，共为不道，策免宝及承，皆贬爵为亭侯，遣就国。宝于道自杀，国除。[二]大贵人数为耿氏请，阳嘉三年，顺帝遂*(诏)**[绍]*封宝子箕牟平侯，为侍中。以恒为阳亭侯，承为羽林中郎将。其后贵人薨，大将军梁冀从承求贵人珍玩，不能得，冀怒，风有司奏夺其封。承惶恐，遂亡匿于穰。数年，冀推夡得之，乃并族其家十余人。</p>
              <p>　　注[一]林虑即上隆虑也，至此避殇帝讳改焉。</p>
              <p>　　注[二]决录注曰：&quot;宝字君达。&quot;</p>
              <p>　　论曰：淮阴廷论项王，审料成埶，则知高祖之庙胜矣。[一][耿]弇决策河北，定计南阳，亦见光武之业成矣。然弇自克拔全齐，而无*[复]*尺寸功。夫岂不怀？[二]将时之度数，不足以兼容乎？三世为将，道家所忌，[三]而耿氏累叶以功名自终。将其用兵欲以杀止杀乎？何其独能隆也！</p>
              <p>　　注[一]淮阴侯韩信也。史记韩信说高祖曰：&quot;项王特匹夫之勇，妇人之仁也。名虽霸，实失天下心。今大王入关，秋豪无所取，秦人无不欲得大王王秦者。今大王举而东，三秦可传檄而定。&quot;于是汉王举兵定三秦。庙胜谓谋兵于庙而胜敌。</p>
              <p>　　注[二]怀，思也。言岂不思重立大功乎。</p>
              <p>　　注[三]史记曰，秦使王翦之孙王离击赵。或曰：&quot;王离秦之名将，举之必矣。&quot;</p>
              <p>　　客曰：&quot;不然。夫将三代必败，以其杀伐多也，其后受其不祥。&quot;</p>
              <p>　　国字叔虑，[一]建武四年初入侍，光武拜为黄门侍郎，应对左右，帝以为能，迁射声校尉。七年，射声官罢，拜驸马都尉。父况卒，国于次当嗣，上疏以先侯爱少子霸，固自陈让，有诏许焉。后历顿丘、阳翟、上蔡令，所在吏人称之。</p>
              <p>　　征为五官中郎将。</p>
              <p>　　注[一]东观记&quot;虑&quot;作&quot;宪&quot;。</p>
              <p>　　是时乌桓、鲜卑屡寇外境，国素有筹策，数言边事，帝器之。及匈奴薁鞬日逐王比自立为呼韩邪单于，款塞称藩，愿扞御北虏。事下公卿。议者皆以为天下初定，中国空虚，夷狄情伪难知，不可许。国独曰：&quot;臣以为宜如孝宣故事受之，[一]令东扞鲜卑，北拒匈奴，率厉四夷，完复边郡，使塞下无晏开之警，[二]万世*(有)*安宁之策也。&quot;</p>
              <p>　　帝从其议，遂立比为南单于。由是乌桓、鲜卑保塞自守，北虏远遁，中国少事。</p>
              <p>　　二十七年，代冯勤为大司*(马)**[农]*。又上言宜置度辽将军，左右校尉，屯五原以防逃亡。永平元年卒官。显宗追思国言，后遂置度辽将军，左右校尉，如其议焉。</p>
              <p>　　注[一]宣帝甘露二年，呼韩邪单于款塞请朝。帝发所过郡二千骑迎之，宠以殊礼，位在诸侯王上，赞谒称臣而不名。</p>
              <p>　　注[二]晏，晚也。有警急则开门晚也。</p>
              <p>　　国二子：秉，夔。</p>
              <p>　　秉字伯初，有伟体，□带八围。博通书记，能说司马兵法，尤好将帅之略。以父任为郎，数上言兵事。常以中国虚费，边陲不宁，其患专在匈奴。以战去战，盛王之道。显宗既有志北伐，阴然其言。永平中，召诣省闼，问前后所上便宜方略，拜谒者仆射，遂见亲幸。每公卿会议，常引秉上殿，访以边事，多简帝心。</p>
              <p>　　十五年，拜驸马都尉。十六年，以骑都尉秦彭为副，与奉车都尉窦固等俱伐北匈奴。虏皆奔走，不战而还。</p>
              <p>　　十七年夏，诏秉与固合兵万四千骑，复出白山击车师。车师有后王、前王，前王即后王之子，其廷相去五百余里。固以后王道远，山谷深，士卒寒苦，欲攻前王。秉议先赴后王，以为并力根本，则前王自服。固计未决。秉奋身而起曰：</p>
              <p>　　&quot;请行前。&quot;乃上马，引兵北入，觽军不得已，遂进。并纵兵抄掠，斩首数千级，收马牛十余万头。后王安得震怖，从数百骑出迎秉。而固司马苏安欲全功归固，即驰谓安得曰：&quot;汉贵将独有奉车都尉，天子姊貋，[一]爵为通侯，当先降之。&quot;安得乃还，更令其诸将迎秉。秉大怒，被甲上马，麾其精骑径造固壁。</p>
              <p>　　言曰：&quot;车师王降，讫今不至，请往枭其首。&quot;固大惊曰：&quot;且止，将败事！&quot;</p>
              <p>　　秉厉声曰：&quot;受降如受敌。&quot;遂驰赴之。安得惶恐，走出门，脱帽抱马足降。[二]</p>
              <p>　　秉将以诣固。其前王亦归命，遂定车师而还。</p>
              <p>　　注[一]固尚光武女涅阳公主，明帝姊也。</p>
              <p>　　注[二]东观记曰&quot;脱帽趋抱马缟&quot;也。</p>
              <p>　　明年秋，肃宗即位，拜秉征西将军。遣案行凉州边境，劳赐保塞羌胡，进屯酒泉，救戊己校尉。</p>
              <p>　　建初元年，拜度辽将军。视事七年，匈奴怀其恩信。征为执金吾，甚见亲重。</p>
              <p>　　帝每巡郡国及幸宫观，秉常领禁兵宿韂左右。除三子为郎。章和二年，复拜征西将军，副车骑将军窦宪击北匈奴，大破之。事并事宪传。封秉美阳侯。食邑三千户。</p>
              <p>　　秉性勇壮而简易于事，军行常自被甲在前，休止不结营部，然远斥候，明要誓，有警，军陈立成，士卒皆乐为死。永元二年，代桓虞为光禄勋。明年夏卒，时年五十余。赐以朱棺、玉衣，将作大匠穿頉，假鼓吹，五营骑士三百余人送葬。</p>
              <p>　　谥曰桓侯。匈奴闻秉卒，举国号哭，或至斴面流血。[一]</p>
              <p>　　注[一]斴即&quot;剺&quot;字，古通用也，剺，割也，音力私反。</p>
              <p>　　长子冲嗣。及窦宪败，以秉窦氏党，国除。冲官至汉阳太守。</p>
              <p>　　曾孙纪，少有美名，辟公府，曹操甚敬异之，稍迁少府。纪以操将篡汉，建安二十三年，与大医令吉□、[一]丞相司直韦*(况)*晃*(晔)*谋起兵诛操，不克，夷三族。于时衣冠盛门坐纪罹祸灭者觽矣。</p>
              <p>　　注[一]&quot;□&quot;或作&quot;平&quot;。</p>
              <p>　　夔字定公。少有气决。永元初，为车骑将军窦宪假司马，北击匈奴，转*(车)*骑都尉。三年，宪复出河西，以夔为大将军左校尉。将精骑八百，出居延塞，直奔北单于廷，于金微山斩阏氏、名王已下五千余级，单于与数骑脱亡，尽获其匈奴珍宝财畜，去塞五千余里而还，自汉出师所未尝至也。乃封夔粟邑侯。[一]会北单于弟左鹿蠡王于除鞬自立为单于，觽八部二万余人，来居蒲类海上，遣使款塞。以夔为中郎将，持节韂护之。及窦宪败，夔亦免官夺爵土。</p>
              <p>　　注[一]粟邑，县名，属左冯翊，故城在今同州白水县西北。</p>
              <p>　　后复为长水校尉，拜五原太守，迁辽东太守。元兴元年，貊人寇郡界，夔追击，斩其渠帅。永初三年，南单于檀反畔，使夔率鲜卑及诸郡兵屯鴈门，与车骑将军何熙共击之。熙推夔为先锋，而遣其司马耿溥、刘祉将二千人与夔俱进。到属国故城，单于遣薁鞬日逐王三千余人遮汉兵。夔自击其左，令鲜卑攻其右，虏遂败走，追斩千余级，杀其名王六人，获穹庐车重千余两，马畜生口甚觽。</p>
              <p>　　鲜卑马多羸病，遂畔出塞。夔不能独进，以不穷追，左转云中太守，后迁行度辽将军事。</p>
              <p>　　夔勇而有气，数侵陵*[使]*匈奴中郎将郑戬。[一]元初元年，坐征下狱，以减死论，笞二百。建光中，复拜度辽将军。时鲜卑攻杀云中太守成严，围乌桓校尉徐常于马城。[二]夔与幽州刺史庞参救之，追虏出塞而还。后坐法免，卒于家。</p>
              <p>　　注[一]音翦。</p>
              <p>　　注[二]马城，县名，属代郡，故城在今云州定襄县。秦始皇初筑城，辄崩坏，其后有马周章驰走，因随马夡起城，故以名焉。</p>
              <p>　　恭字伯宗，国弟广之子也。少孤。慷慨多大略，有将帅才。永平十七年冬，骑都尉刘张出击车师，请恭为司马，与奉车都尉窦固及从弟驸马都尉秉破降之。</p>
              <p>　　始置西域都护、戊己校尉，乃以恭为戊己校尉，屯后王部金蒲城，[一]谒者关宠为戊己校尉，屯前王柳中城，[二]屯各置数百人。恭至部，移檄乌孙，示汉威德，大昆弥已下皆欢喜，遣使献名马，及奉宣帝时所赐公主博具，[三]愿遣子入侍。恭乃发使赍金帛，迎其侍子。</p>
              <p>　　注[一]金蒲城，车师后王庭也，今庭州蒲昌县城是也。</p>
              <p>　　注[二]柳中，今西州县。</p>
              <p>　　注[三]武帝元封中，遣江都王建女细君为公主，嫁与乌孙昆莫，赐乘舆服御，官属侍御数百人，赠送甚盛，盖后宣帝赐以博具也。</p>
              <p>　　明年三月，北单于遣左鹿蠡王二万骑击车师。恭遣司马将兵三百人救之，道逢匈奴骑多，皆为所殁。匈奴遂破杀后王安得，而攻金蒲城。恭乘城搏战，以毒药傅矢。传语匈奴曰：&quot;汉家箭神，其中疮者必有异。&quot;因发强弩射之。虏中矢者，视创皆沸，遂大惊。会天暴风雨，随雨击之，杀伤甚觽。匈奴震怖，相谓曰：&quot;汉兵神，真可畏也！&quot;遂解去。恭以疏勒城傍有涧水可固，五月，乃引兵据之。七月，匈奴复来攻恭，恭募先登数千人直驰之，胡骑散走，匈奴遂于城下拥绝涧水。恭于城中穿井十五丈不得水，吏士渴乏，笮马粪汁而饮之。[一]恭仰叹曰：&quot;闻昔贰师将军拔佩刀刺山，飞泉涌出；[二]</p>
              <p>　　今汉德神明，岂有穷哉。&quot;乃整衣服向井再拜，为吏士祷。有顷，水泉奔出，觽皆称万岁。乃令吏士扬水以示虏。[三]虏出不意，以为神明，遂引去。</p>
              <p>　　注[一]笮谓压笮也。</p>
              <p>　　注[二]贰师，大宛中城名，昔武帝时使李广利伐大宛，期至贰师城，因以为号也。</p>
              <p>　　注[三]东观记曰：&quot;恭亲自挽笼，于是令士且勿饮，先和泥涂城，并扬示之。&quot;</p>
              <p>　　时焉耆、龟兹攻殁都护陈睦，北虏亦围关宠于柳中。会显宗崩，救兵不至，车师复畔，与匈奴共攻恭。恭厉士觽击走之。后王夫人先世汉人，常私以虏情告恭，又给以粮饷。数月，食尽穷困，乃煮铠弩，食其筋革。恭与士推诚同死生，故皆无二心，而稍稍死亡，余数十人。单于知恭已困，欲必降之。复遣使招恭曰：&quot;若降者，当封为白屋王，妻以女子。&quot;恭乃诱其使上城，手击杀之，炙诸城上。虏官属望见，号哭而去。单于大怒，更益兵围恭，不能下。</p>
              <p>　　初，关宠上书求救，时肃宗新即位，乃诏公卿会议。司空第五伦以为不宜救。</p>
              <p>　　司徒鲍昱议曰：&quot;今使人于危难之地，急而弃之，外则纵蛮夷之暴，内则伤死难之臣。诚令权时后无边事可也，匈奴如复犯塞为寇，陛下将何以使将？又二部兵人裁各数十，[一]匈奴围之，历旬不下，是其寡弱尽力之暛也。可令敦煌、酒泉太守各将精骑二千，多其幡帜，倍道兼行，以赴其急。匈奴疲极之兵，必不敢当，四十日闲，足还入塞。&quot;帝然之。乃遣征西将军耿秉屯酒泉，行太守事；遣秦彭与谒者王蒙、皇甫援发张掖、酒泉、敦煌三郡及鄯善兵，合七千余人，建初元年正月，会柳中击车师，攻交河城，[二]斩首三千八百级，获生口三千余人，驼驴马牛羊三万七千头。北虏惊走，车师复降。[三]</p>
              <p>　　注[一]二部谓关宠及恭也。</p>
              <p>　　注[二]前书曰：&quot;车师前王居交河城，河水分流绕城下，故号交河，去长安八千一百五十里。&quot;故城在今西州交河县也。</p>
              <p>　　注[三]东观记曰，车师太子比持訾降。</p>
              <p>　　会关宠已殁，蒙等闻之，便欲引兵还。先是恭遣军吏范羌至敦煌迎兵士寒服，羌因随王蒙军俱出塞。羌固请迎恭，诸将不敢前，乃分兵二千人与羌，从山北迎恭，遇大雪丈余，军仅能至。城中夜闻兵马声，以为虏来，大惊。羌乃遥呼曰：&quot;我范羌也。汉遣军迎校尉耳。&quot;城中皆称万岁。开门，共相持涕泣。明日，遂相随俱归。虏兵追之，且战且行。吏士素饥困，发疏勒时尚有二十六人，随路死没，三月至玉门，[一]唯余十三人。衣屦穿决，形容枯槁。中郎将郑觽为恭已下洗沐易衣冠。上疏曰：&quot;耿恭以单兵固守孤城，当匈奴之嚰，对数万之觽，连月踰年，心力困尽。凿山为井，煮弩为粮，出于万死无一生之望。前后杀伤丑虏数千百计，卒全忠勇，不为大汉耻。恭之节义，古今未有。</p>
              <p>　　宜蒙显爵，以厉将帅。&quot;及恭至雒阳，鲍昱奏恭节过苏武，宜蒙爵赏。于是拜为骑都尉，以恭司马石修为雒阳市丞，张封为雍营司马，军吏范羌为共丞，[二]</p>
              <p>　　余九人皆补羽林。恭母先卒，及还，追行丧制，有诏使五官中郎将[三]赍牛酒释服。[四]</p>
              <p>　　注[一]玉门，关名，属敦煌郡，在今沙州。臣贤案：酒泉郡又有玉门县，据东观记曰&quot;至敦煌&quot;，明即玉门关也。</p>
              <p>　　注[二]共，今韂州共城县。</p>
              <p>　　注[三]据东观记，马严。</p>
              <p>　　注[四]夺情不令追服。</p>
              <p>　　明年，迁长水校尉。其秋，金城、陇西羌反。恭上疏言方略，诏召入问状。乃遣恭将五校士三千人，副车骑将军马防讨西羌。恭屯枹罕，数与羌接战。明年秋，烧当羌降，防还京师，恭留击诸未服者，首虏千余人，获牛羊四万余头，勒姐、[一]烧何羌等十三种数万人，皆诣恭降。初，恭出陇西，上言&quot;故安丰侯窦融昔在西州，甚得羌胡腹心。今大鸿胪固，即其子孙。前击白山，功冠三军。宜奉大使，镇抚凉部。令车骑将军防屯军汉阳，以为威重&quot;。</p>
              <p>　　由是大忤于防。[二]及防还，监营谒者李谭承旨奏恭不忧军事，被诏怨望。坐征下狱，免官归本郡，卒于家。</p>
              <p>　　注[一]姐音紫，又子也反。</p>
              <p>　　注[二]忿恭荐窦固夺其权。</p>
              <p>　　子溥，为京兆虎牙都尉。[一]元初二年，击畔羌于丁奚城，军败，遂殁。诏拜溥子宏、哗并为郎。</p>
              <p>　　注[一]溥音普。汉官仪曰：&quot;京兆虎牙都尉、扶风*(郡)**[都尉]*比二千石。以凉州近羌，数犯三辅，将兵护园陵。&quot;</p>
              <p>　　晔字季遇。顺帝初，为乌桓校尉。[一]时鲜卑寇缘边，杀代郡太守。晔率乌桓及诸郡卒出塞讨击，大破之。鲜卑震怖，数万人诣辽东降。自后频出辄克获，威振北方。迁度辽将军。</p>
              <p>　　注[一]&quot;遇&quot;或为&quot;过&quot;。</p>
              <p>　　耿氏自中兴已后迄建安之末，大将军二人，将军九人，卿十三人，尚公主三人，列侯十九人，中郎将、护羌校尉及刺史、二千石数十百人，遂与汉兴衰云。</p>
              <p>　　论曰：余初读苏武传，感其茹毛穷海，不为大汉羞。[一]后览耿恭疏勒之事，喟然不觉涕之无从。嗟哉，义重于生，以至是乎！[二]昔曹子抗质于柯盟，[三]</p>
              <p>　　相如申威于河表，[四]</p>
              <p>　　盖以决一旦之负，异乎百死之地也。以为二汉当疏高爵，宥十世。[五]而苏君恩不及嗣，恭亦终填牢户。追诵龙蛇之章，以为叹息。[六]</p>
              <p>　　注[一]苏武，武帝时使匈奴，匈奴乃幽囚武于大窖中，绝不饮食。天雨雪，武卧啮雪，与□毛并咽之，数日不死，匈奴以为神。乃徙武北海上无人处，二十年乃还也。</p>
              <p>　　注[二]孟子曰：&quot;生者我所欲，义者亦我所欲，二者不可俱，舍生而取义也。&quot;</p>
              <p>　　注[三]曹子，鲁大夫曹刿也。一曰曹沬。史记曰，齐桓公与鲁庄公会于柯而盟，曹沬执匕首劫齐桓公曰：&quot;齐强鲁弱，而大国侵鲁亦已甚矣。今城坏□境，君其图之。&quot;桓公乃尽还鲁之侵地，而与之盟。</p>
              <p>　　注[四]相如，解见寇恂传也。</p>
              <p>　　注[五]左传曰，晋范宣子之杀叔向之弟羊舌虎而囚叔向。于是祁奚闻之，见宣子曰&quot;谋而鲜过，惠训不倦者，叔向有焉。犹将十世宥之，以劝能者&quot;也。</p>
              <p>　　注[六]史记曰，晋文公返国，赏从亡者。介之推不言禄，禄亦不及。县书宫门曰&quot;龙欲上天，五蛇为辅。龙已升天，四蛇各入其宇。一蛇独怨，终不见处&quot;也。</p>
              <p>　　赞曰：好畤经武，能画能兵。往收燕卒，来集汉营。请闲赵殿，酾酒齐城。况、舒率从，亦既有成。国图久策，分此凶狄。[一]秉洽胡情，夔单虏夡。慊慊伯宗，枯泉飞液。</p>
              <p>　　注[一]谓耿国议立日逐王为南单于，由是鲜卑保塞自守，北虏远遁也。</p>
              <p>　　校勘记</p>
              <p>　　七０三页三行字伯昭按：集解引惠栋说，谓水经注作&quot;昭伯&quot;。</p>
              <p>　　七０三页七行恬净不求进宦按：&quot;宦&quot;原伪&quot;官&quot;，径据汲本、殿本改正。</p>
              <p>　　七０四页二行弇从吏孙仓韂包于道共谋曰按：集解引惠栋说，谓袁宏纪&quot;韂包&quot;作&quot;韂苞&quot;。又按：&quot;道&quot;原斗&quot;富&quot;，径改正。</p>
              <p>　　七０四页七行门下吏按：刊误谓&quot;吏&quot;当作&quot;史&quot;。</p>
              <p>　　七０五页九行令诣于光武按：殿本考证谓&quot;于&quot;字似衍文。</p>
              <p>　　七０六页二行*(北)*据天府之地据刊误删。</p>
              <p>　　七０六页四行以集*(其)*大计据刊误删。</p>
              <p>　　七０六页七行战*(慎)**[顺]*水上集解引惠栋说，谓&quot;慎&quot;光武纪作&quot;顺&quot;。今据改。</p>
              <p>　　七０六页一０行十三将军光武纪作&quot;十二将军&quot;。按：此十三将军列举姓名，当以传为是。</p>
              <p>　　七０六页一一行至*(浚)**[俊]*靡而还据集解引钱大昕说改，注同。按：前志、续志并作&quot;俊靡&quot;。</p>
              <p>　　七０七页五行今易州*(道)**[□]*县前志、续志并作&quot;□县&quot;，&quot;□&quot;亦作&quot;遒&quot;，此形近而斗，今改。</p>
              <p>　　七０八页五行封*[舒为]*牟平侯集解引王鸣盛说，谓&quot;牟平&quot;上脱&quot;舒为&quot;二字，通鉴因其误。又钱大昕谓此封况子舒为牟平侯，况之封隃麋侯如故也，史有脱文耳。今据补。</p>
              <p>　　七０八页一五行从朝阳桥济河以度按：当时济水行经朝阳，此谓耿弇从朝阳架桥渡济河也。说详集解。</p>
              <p>　　七０九页一行*[日]*未中而拔之集解引惠栋说，谓通鉴云&quot;日未中&quot;。今据补。</p>
              <p>　　七一０页六行旬*(月)**[日]*之闲王先谦谓东观记作&quot;旬日之闲&quot;，是也。今据改。</p>
              <p>　　七一０页七行张蓝闻*[之大]*惧据汲本、殿本补。</p>
              <p>　　七一０页一三行何足惧乎按：汲本作&quot;足可摧乎&quot;，殿本作&quot;何足摧乎&quot;。</p>
              <p>　　七一０页一四行故大彤渠帅重异按：沈家本谓按光武纪注引东观记作&quot;樊重&quot;。</p>
              <p>　　七一二页五行觽尚十余万按：&quot;尚&quot;原斗&quot;向&quot;，径改正。</p>
              <p>　　七一三页二行临淄等*[郡]*王先谦谓注&quot;等&quot;下脱&quot;郡&quot;字，东观记有。今据补。按：沉钦韩谓临淄非郡，是时甾川未并入北海，应为&quot;鰑川&quot;。</p>
              <p>　　七一三页六行故城在今*(幽)**[豳]*州新平县也据殿本改。</p>
              <p>　　七一三页七行未*(常)**[尝]*挫折据汲本、殿本改。</p>
              <p>　　七一四页一行为河*(阳)**[东]*太守据校补引钱大昭说改。按：张森楷校勘记亦谓两汉无&quot;河阳郡&quot;，不得有太守，当从注作&quot;河东&quot;。</p>
              <p>　　七一四页四行尊孝王母为孝德皇后按：集解引钱大昕说，谓安帝纪建光元年，追尊皇考清河孝王曰孝德皇，皇妣左氏曰孝德皇后，此传以孝德皇后为孝王之母，误矣。校补谓应读&quot;尊孝王&quot;为句，&quot;母为孝德皇后&quot;别为句。李慈铭谓案传文，当是&quot;尊孝王为孝德皇&quot;，传写者误衍&quot;母&quot;字及&quot;后&quot;字耳。</p>
              <p>　　七一四页五行使监羽林左*(车)*骑刊误谓&quot;车&quot;字衍。今据删。</p>
              <p>　　七一四页八行*(诏)**[绍]*封宝子据刊误改。</p>
              <p>　　七一四页一三行[耿]弇决策河北刊误谓&quot;弇&quot;上明少一&quot;耿&quot;字。今据补。按：</p>
              <p>　　校补引钱大昭说，谓闽本&quot;弇&quot;上有&quot;耿&quot;字。</p>
              <p>　　七一四页一四行而无*[复]*尺寸功据汲本、殿本补。</p>
              <p>　　七一六页二行万世*(有)*安宁之策也刊误谓按文多&quot;有&quot;字，缘上言&quot;无&quot;，遂妄生此对文，非也。今据删。</p>
              <p>　　七一六页三行代冯勤为大司*(马)**[农]*集解引惠栋说，谓袁宏纪国官至大司农。又引何焯说，谓帝纪冯勤以十七年自大司农为司徒。王先谦谓东观记亦作&quot;大司农&quot;。今据改。</p>
              <p>　　七一七页三行秉奋身而起曰请行前按：李慈铭谓此当读&quot;请行&quot;为句，&quot;前&quot;为句，言秉既曰&quot;请行&quot;，遂走而前上马也。或曰&quot;前&quot;亦秉之词，言促其往前行也。</p>
              <p>　　七一七页四行收马牛十余万头按：御览二八四引，&quot;牛&quot;下有&quot;羊&quot;字。</p>
              <p>　　七一七页一一行脱帽趋抱马缟按：&quot;抱&quot;原斗&quot;鸣&quot;，径改正。</p>
              <p>　　七一八页一行封秉美阳侯按：集解引洪亮吉说，谓秉定封在和帝永元二年，与窦宪冠军侯同封。此蒙上&quot;章和二年&quot;之文，未另着年月。</p>
              <p>　　七一八页九行丞相司直韦*(况)*晃*(晔)*集解引沉钦韩说，谓献帝纪及魏志止云&quot;韦晃&quot;，&quot;况&quot;&quot;晔&quot;二字衍。今据删。</p>
              <p>　　七一八页一二行转*(车)*骑都尉刊误谓按官无车骑都尉，明衍&quot;车&quot;字。殿本考证万承苍则谓是时窦宪为车骑将军，故夔之官转为车骑都尉，&quot;车&quot;字非衍。</p>
              <p>　　按：沈家本谓将军官属无都尉，恐当以刘说为是。又按：袁宏纪亦止云&quot;骑都尉&quot;。今删&quot;车&quot;字。</p>
              <p>　　七一八页一三行以夔为大将军左校尉按：校补引钱大昭说，谓南匈奴传作&quot;右校尉&quot;。</p>
              <p>　　七一八页一四行尽获其匈奴珍宝财畜按：殿本考证谓推寻文义，&quot;其&quot;字当是衍文。</p>
              <p>　　七一九页一一行数侵陵*[使]*匈奴中郎将郑戬李慈铭谓&quot;匈奴&quot;上脱一&quot;使&quot;字。今据补。</p>
              <p>　　七二０页四行屯后王部金蒲城按：洪亮吉谓&quot;金蒲&quot;当作&quot;金满&quot;，新唐书地理志等皆斗作&quot;金蒲&quot;，近古城内掘得旧碑，正作&quot;金满&quot;。又按：李慈铭谓&quot;后王&quot;下衍一&quot;部&quot;字。</p>
              <p>　　七二０页一三行汉家箭神按：集解引惠栋说，谓东观记&quot;箭神&quot;作&quot;神箭&quot;。</p>
              <p>　　七二一页九行都护陈睦按：集解引惠栋说，谓袁宏纪&quot;陈睦&quot;作&quot;陈穆&quot;。</p>
              <p>　　七二四页七行扶风*(郡)**[都尉]*比二千石据刊误改。</p>
              <p>　　七二五页一行恭亦终填牢户按：沉家本谓恭卒于家，似不得曰&quot;填牢户&quot;。</p>
            </td>
          </tr>
        </table>
        <p>&nbsp;</p><table width="460" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='20.htm'>上一页 </a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='22.htm'>下一页 </a></div>
                  </td>
                </tr>
              </table>
              <p align=center>作者：[南朝宋]范晔 
              <hr width=90%>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
        
      </td>
      <td valign="top" width="19"><img src="rightbg.gif" width="19" height="400"><img src="right.gif" width="19" height="146"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="66" height="21"><img src="bottom1.gif" width="66" height="21"></td>
      <td background="bottombg.gif" width="500"></td>
      <td width="210"></td>
    </tr>
  </table>
</div>
</body>
</html>
