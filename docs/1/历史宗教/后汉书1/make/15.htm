<html>
<head>
<title>后汉书卷十三　隗嚣公孙述列传　第三</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0">
    <tr>
      <td width="239" height="24"><img src="up1.gif" width="239" height="24"></td>
      <td width="537" background="up1bg.gif"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="167" height="49"><img src="up2left.gif" width="167" height="49"></td>
      <td valign="bottom"><img src="bg.gif" width="50" height="20"><a href="content.htm"><img src="top.gif" width="46" height="15" border="0"></a><img src="bg.gif" width="40" height="7"><a href="14.htm"><img src="last.gif" width="46" height="15" border="0"></a><img src="bg.gif" width="40" height="30"><a href="16.htm"><img src="next.gif" width="46" height="15" border="0"></a></td>
      <td width="19" background="rightbg.gif">&nbsp;</td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td valign="top" width="66" background="leftbg.gif"><img src="up3.gif" width="66" height="580"></td>
      <td valign="top" align="center"> 
        <table width="520" cellspacing="0" cellpadding="0" align="center" border="0">
          <tr> 
            <td> 
              <p align="center">&nbsp;</p>
              <p align="center" class="h">后汉书卷十三　隗嚣公孙述列传　第三</p>
            </td>
          </tr>
        </table>
        <br>
        <table width="520" border="0" cellspacing="0" cellpadding="0" align="center">
          <tr> 
            <td>　　隗嚣[一]字季孟，天水成纪人也。[二]少仕州郡。王莽国师刘歆引嚣为士。[三]
              <p>　　歆死，嚣归乡里。季父崔，素豪侠，能得觽。闻更始立而莽兵连败，于是乃与兄义及上邽人杨广、冀人周宗谋起兵应汉。嚣止之曰：&quot;夫兵，凶事也。[四]宗族何辜！&quot;崔不听，遂聚觽数千人，攻平襄，杀莽镇戎大尹。[五]崔、广等以为举事宜立主以一觽心，咸谓嚣素有名，好经书，遂共推为上将军。嚣辞让不得已，曰：&quot;诸父觽贤不量小子。必能用嚣言者，乃敢从命。&quot;觽皆曰&quot;诺&quot;。</p>
              <p>　　注[一]嚣音五高反。</p>
              <p>　　注[二]成纪，县名，故城在今秦州陇城县西北。</p>
              <p>　　注[三]王莽置国师，位上公，士其属官也。莽置九卿，分属三公，每一卿置大夫三人，一大夫置元士三人。</p>
              <p>　　注[四]史记范蠡曰：&quot;兵者凶器，战者逆德。&quot;</p>
              <p>　　注[五]平襄，县名，属天水郡，故城在今秦州伏羌县西北。王莽改天水郡曰镇戎郡，守曰大尹。</p>
              <p>　　嚣既立，遣使聘请平陵人方望，以为军师。[一]望至，说嚣曰：&quot;足下欲承天顺民，辅汉而起，今立者乃在南阳，王莽尚据长安，虽欲以汉为名，其实无所受命，将何以见信于觽乎？宜急立高庙，称臣奉祠，所谓'神道设教'，求助人神者也。[二]且礼有损益，质文无常。削地开兆，[三]茅茨土阶，以致其肃敬。</p>
              <p>　　虽未备物，神明其舍诸。&quot;嚣从其言，遂立庙邑东，祀高祖、太宗、世宗。嚣等皆称臣执事，史奉璧而告。[四]祝毕，有司穿坎于庭，[五]牵马操刀，奉盘错鍉，遂割牲而盟。[六]曰：&quot;凡我同盟三十一将，十有六姓，允承天道，兴辅刘宗。如怀奸虑，明神殛之。[七]高祖、文皇、武皇，俾坠厥命，厥宗受兵，族类灭亡。&quot;有司奉血鍉进，护军举手揖诸将军曰：&quot;鍉不濡血，歃不入口，是欺神明也，厥罚如盟。&quot;既而薶血加书，一如古礼。</p>
              <p>　　注[一]平陵，县名，属右扶风也。</p>
              <p>　　注[二]易观卦曰：&quot;圣人神道设教而天下服矣。&quot;</p>
              <p>　　注[三]除地以开兆域。</p>
              <p>　　注[四]史，祝史也。璧者，所以祀神也。</p>
              <p>　　注[五]周礼司盟掌盟载之法也。郑玄注曰：&quot;载，盟辞也。书其辞于策，杀牲取血，坎其牲，加书于上而薶之。&quot;</p>
              <p>　　注[六]臣贤按：萧该音引字诂&quot;鍉即题，音徒启反。&quot;方言曰：&quot;宋楚之闲，谓盎为题&quot;。据下文云&quot;鍉不濡血&quot;，明非盆盎之类。前书匈奴传云&quot;汉遣韩昌等与单于及大臣俱登诺水东山，刑白马，单于以径路刀、金留儣挠酒&quot;。应劭云&quot;留儣，饭匕也。挠，扰也。以匕搅血而歃之&quot;。</p>
              <p>　　今亦奉盘措匙而歃也。以此而言，*(鍉)**[题]*即匙字。错，置也，音七故反。</p>
              <p>　　注[七]殛，诛也。</p>
              <p>　　事毕，移檄告郡国曰：</p>
              <p>　　&quot;汉复元年七月己酉朔。己巳，上将军隗嚣、白虎将军隗崔、左将军隗义、右将军杨广、明威将军王遵、云旗将军周宗等，告州牧、部监、郡卒正、连率、大尹、尹、尉队大夫、属正、属令：[一]故新都侯王莽，慢侮天地，悖道逆理。</p>
              <p>　　鸩杀孝平皇帝，篡夺其位。矫托天命，伪作符书，[二]欺惑觽庶，震怒上帝。</p>
              <p>　　反戾饰文，以为祥瑞。[三]戏弄神只，歌颂祸殃。[四]楚、越之竹，不足以书其恶。[五]天下昭然，所共闻见。今略举大端，以喻吏民。</p>
              <p>　　注[一]莽以周官王制之文，置卒正、连率、大尹。大尹职如太守。属令、属长职如都尉。置州牧、部监二十五人，见礼如三公。监位上大夫，各主五郡。公氏作牧，侯氏卒正，伯氏连率，子氏属令，男氏属长，皆代其官。其无爵者为尹。又置*[六尉]*、六队*(部)**[郡]*，置大夫，职如太守。</p>
              <p>　　注[二]莽遣五威将军王奇等班符命四十二篇于天下，言当代汉之意。</p>
              <p>　　注[三]大风毁莽王路堂，又拔其昭宁堂池东榆树，大十围。莽乃曰：&quot;念紫阁仙图，天意立太子，正其名。&quot;乃立其子临为太子，以为祥应也。</p>
              <p>　　注[四]戏弄神只谓仙人掌旁有白头公青衣，莽曰：&quot;皇祖叔父子侨欲来迎我&quot;也。</p>
              <p>　　歌颂祸殃谓莽作告天策，自陈功劳千余言，能诵策文者，除以为郎，至五十余人。</p>
              <p>　　注[五]前书朱光世曰：&quot;南山之竹，不足以尽我词。&quot;嚣以楚、越多竹，故引以为言也。</p>
              <p>　　盖天为父，地为母，[一]祸福之应，各以事降。莽明知之。而冥昧触冒，不顾大忌，诡乱天术，援引史传。[二]昔秦始皇毁坏谥法，以一二数欲至万世，[三]</p>
              <p>　　而莽下三万六千岁之历，言身当尽此度。[四]循亡秦之轨，推无穷之数。是其逆天之大罪也。</p>
              <p>　　注[一]尚书曰：&quot;惟天地，万物父母。&quot;</p>
              <p>　　注[二]王莽每有醔祸，皆引史传以文饰之。前书说符侯崔发言于莽曰：&quot;周礼及春秋左氏，国有大醔，则哭以厌之，故周易称先号咷而后笑。宜*(乎)**[呼]*嗟*(呼)*告天以求救。&quot;莽乃率髃臣至南郊，陈其符命，因搏心大哭。</p>
              <p>　　注[三]史记曰，秦始皇初并天下，制曰：&quot;太古有号无谥；中古有号，死而以行为谥。如此，则子议父，臣议君。自今以来，除谥法。朕为始皇帝，后世以计数，至于万世，传之无穷。&quot;</p>
              <p>　　注[四]莽令太史推三万六千岁历纪，六岁一改元，布告天下。</p>
              <p>　　分裂郡国，断截地络。[一]田为王田，卖买不得。[二]规锢山泽，夺民本业。[三]</p>
              <p>　　造起九庙，穷极土作。[四]发頉河东，攻劫丘垄。此其逆地之大罪也。</p>
              <p>　　注[一]络犹经络也。谓莽分坼郡县，断割疆界也。</p>
              <p>　　注[二]莽更名天下田曰王田，不得卖买。</p>
              <p>　　注[三]莽制，名山大泽不得采取。</p>
              <p>　　注[四]莽九庙：一曰黄帝太初祖庙，二曰虞帝始祖昭庙，三曰陈胡王统祖穆庙，四曰齐敬王代祖昭庙，五曰济北愍王王祖穆庙，六曰济南伯王尊祢昭庙，七曰元城孺*(子)*王尊祢穆庙，八曰阳平顷王昭庙，九曰新都显王穆庙。殿皆重屋。</p>
              <p>　　太祖庙东西南北各四十丈，高十七丈，余半之。为铜薄栌，饰以金铜琱文，穷极百工之巧，功费数百钜万，卒徒死者万数也。</p>
              <p>　　尊任残贼，信用奸佞，诛戮忠正，覆按口语，赤车奔驰，[一]法冠晨夜，冤系无辜，[二]妄族觽庶。行炮格之刑，除顺时之法，[三]灌以醇醯，裂以五毒。[四]</p>
              <p>　　政令日变，官名月易，[五]货币岁改，[六]吏民□乱，不知所从，商旅穷窘，号泣市道。设为六管，[七]增重赋敛，刻剥百姓，厚自奉养，苞苴流行，财入公辅，[八]上下贪贿，莫相检考。民坐挟铜炭，没入钟官，[九]徒隶殷积，数十万入，工匠饥死，长安皆臭。既乱诸夏，狂心益悖，北攻强胡，南扰劲越，[一０]西侵羌戎，东摘濊貊。[一一]使四境之外，并入为害，缘边之郡，江海之濒，涤地无类。[一二]故攻战之所败，苛法之所陷，饥馑之所夭，疾疫之所及，以万万计。其死者则露尸不掩，生者则奔亡流散，幼孤妇女，流离系虏。此其逆人之大罪也。</p>
              <p>　　注[一]续汉志曰：&quot;小使车，赤毂白盖赤帷，从驺骑四十人。&quot;</p>
              <p>　　注[二]续汉志曰：&quot;法冠一曰柱后，高五寸，侍御史服之。&quot;</p>
              <p>　　注[三]莽作焚如之刑，烧杀陈良、终带等二十七人。莽又作不顺时之令，春夏斩人，此为不顺时之法。</p>
              <p>　　注[四]莽以董忠反，收忠宗族，以醇醯、毒药、白刃、丛□，并一坎而薶之。</p>
              <p>　　注[五]莽州郡官名改无常制，乃至岁复变更，一郡至五易名而还复其故，吏人不能纪也。</p>
              <p>　　注[六]时百姓便安汉五铢钱，以莽钱大小两行难知，皆私以五铢钱市买。莽患之，下书诸挟五铢钱者，比非井田制，投四裔。</p>
              <p>　　注[七]管，主也。莽设六管之令，谓酤酒、卖盐、铁器、铸钱、名山、大泽，此*(谓)**[为]*六也。皆令县官主税收其利。</p>
              <p>　　注[八]礼记曰：&quot;苞苴箪笥问人者。&quot;莽令七公六卿兼号将军，分镇大郡，皆使为奸于外，货贿为市，侵渔百姓。</p>
              <p>　　注[九]莽时关东大饥蝗，人犯铸钱，伍人相坐，没入为官奴婢。其男子槛车，儿女子步，以铁锁其颈，传诣钟官，*(八)**[以]*十万数。到者易其夫妇，愁苦死者什六七。钟官，主铸钱之官也。</p>
              <p>　　注[一０]莽令十二部将同时十道并出，大击匈奴。莽改句町王为侯，其王邯怨怒不附，莽讽牂牁大尹周歆诈杀邯，邯弟承起兵攻杀歆。</p>
              <p>　　注[一一]摘，扰也。西羌庞恬、傅幡等怨莽夺其地为西海郡，遂反，攻西海太守陈永。莽又发高句丽兵伐胡，不欲行，郡强迫之，皆亡出塞为寇。</p>
              <p>　　注[一二]濒，涯也。涤，荡也，荡地无遗类也。</p>
              <p>　　是故上帝哀矜，降罚于莽，妻子颠殒，还自诛刈。[一]大臣反据，亡形已成。</p>
              <p>　　大司马董忠，国师刘歆，韂将军王涉[二]，皆结谋内溃；司命孔仁，纳言严尤，秩宗陈茂，举觽外降。[三]今山东之兵二百余万，已平齐、楚，下蜀、汉，定宛、洛，据敖仓，守函谷，威命四布，宣风中岳。[四]兴灭继绝，封定万国，遵高祖之旧制，修孝文之遗德。有不从命，武军平之。驰使四夷，复其爵号。[五]</p>
              <p>　　然后还师振旅，櫜弓卧鼓。[六]申命百姓，各安其所，庶无负子之责。&quot;[七]</p>
              <p>　　注[一]颠，踣也。殒，绝也。莽杀其子宇、临等。妻王氏以莽数杀其子，涕泣失明，病卒。</p>
              <p>　　注[二]涉，曲阳侯根之子也。</p>
              <p>　　注[三]莽置五威司命。孔仁败，降更始。余并见光武纪。</p>
              <p>　　注[四]中岳，嵩高也。谓更始至洛阳。</p>
              <p>　　注[五]莽贬句町王为侯，西域尽改其王为侯，单于曰服于，高句丽曰下句丽，今皆复其爵号。</p>
              <p>　　注[六]周礼曰：&quot;出曰理兵，入曰振旅。&quot;诗周颂曰：&quot;载戢干戈，载櫜弓矢。&quot;</p>
              <p>　　櫜，韬也。卧犹息也。</p>
              <p>　　注[七]百姓襁负流亡，责在君上。既安其业，则无责也。</p>
              <p>　　嚣乃勒兵十万，击杀雍州牧陈庆。将攻安定。安定大尹王向，莽从弟平阿侯谭之子也，威风独能行其邦内，属县皆无叛者。嚣乃移书于向，喻以天命，反复诲示，终不从。于是进兵虏之，以徇百姓，然后行戮，安定悉降。而长安中亦起兵诛王莽。嚣遂分遣诸将徇陇西、武都、金城、武威、张掖、酒泉、敦煌，皆下之。</p>
              <p>　　更始二年，遣使征嚣及崔、义等。嚣将行，方望以为更始未可知，固止之，嚣不听。望以书辞谢而去，曰：&quot;足下将建伊、吕之业，弘不世之功，[一]而大事草创，[二]英雄未集。以望异域之人，疵瑕未露，[三]欲先崇郭隗，想望乐毅，[四]故钦承大旨，顺风不让。将军以至德尊贤，广其谋虑，动有功，发中权，基业已定，大勋方缉。今俊乂并会，羽翮并肩，[五]望无耆鲺之德，而猥托宾客之上，[六]诚自愧也。虽怀介然之节，欲絜去就之分，诚终不背其本，贰其志也。何则？范蠡收责句践。*[乘]*偏舟于五湖；[七]舅犯谢罪文公，亦逡巡于河上。[八]夫以二子之贤，勒铭两国，犹削迹归愆，请命乞身，望之无劳，盖其宜也。望闻乌氏有龙池之山，[九]微径南通，与汉相属，其傍时有奇人，聊及闲暇，广求其真。愿将军勉之。&quot;嚣等遂至长安，更始以为右将军，崔、义皆即旧号。其冬，崔、义谋欲叛归，嚣惧并祸，即以事告之，崔、义诛死。</p>
              <p>　　更始感嚣忠，以为御史大夫。</p>
              <p>　　注[一]不世者，言非代之所常有也。</p>
              <p>　　注[二]草创谓初始也。</p>
              <p>　　注[三]望，平陵人，以与嚣别郡，故言异域。</p>
              <p>　　注[四]新序云：&quot;郭隗谓燕昭王曰：'王诚欲致士，请从隗始。隗且见事，况贤于隗者乎？'于是昭王为隗筑宫而师之。</p>
              <p>　　乐毅自魏往，驺衍自齐往，剧辛自赵往，士争赴燕。&quot;</p>
              <p>　　注[五]管子曰：&quot;桓公谓管仲曰：'寡人之有仲父，犹飞鸿之有羽翼耳。'&quot;注[六]猥犹滥也。</p>
              <p>　　注[七]偏舟，特舟也。收责谓收其罪责也。史记曰，范蠡与句践灭吴，为书辞句践曰：&quot;臣闻主忧臣劳，主辱臣死。昔者，君王辱于会稽，所以不死，为此事也。今既雪耻，臣请从会稽之诛。&quot;乃装其轻宝珠玉，自与其私徒属乘舟浮海以行。计然云，范蠡乘偏舟于江湖。</p>
              <p>　　注[八]逡巡，不进也。左传曰，晋公子重耳反国，及河，子犯以璧授公子，曰：</p>
              <p>　　&quot;臣负羁绁从君巡于天下，臣之罪多矣。臣犹知之，而况君乎？请由此亡。&quot;</p>
              <p>　　公子曰：&quot;所不与舅氏同心者，有如白水。&quot;</p>
              <p>　　注[九]乌氏，县名，属安定郡，故城在今泾州安定县东也。</p>
              <p>　　明年夏，赤眉入关，三辅扰乱。流闻光武即位河北，嚣即说更始归政于光武叔父国三老良，更始不听。诸将欲劫更始东归，嚣亦与通谋。事发觉，更始使使者召嚣，嚣称疾不入，因会客王遵、周宗等勒兵自守。更始使执金吾邓晔[一]</p>
              <p>　　将兵围嚣，嚣闭门拒守；至□时，遂溃围，与数十骑夜斩平城门关，[二]亡归天水。复招聚其觽，据故地，自称西州上将军。</p>
              <p>　　注[一]谢承书曰：&quot;晔，南阳南乡人。*[以]*劲悍廉直为名。&quot;</p>
              <p>　　注[二]三辅黄图曰，长安城南面西头门。</p>
              <p>　　及更始败，三辅耆老士大夫皆奔归嚣。</p>
              <p>　　嚣素谦恭爱士，倾身引接为布衣交。以前王莽平河大尹长安谷恭[一]为掌野大夫，平陵范逡为师友，赵秉、苏衡、郑兴为祭酒，[二]申屠刚、杜林为持书，[三]</p>
              <p>　　杨广、王遵、周宗及平襄人行巡、阿阳人王捷、长陵人王元为大将军，[四]杜陵、金丹之属为宾客。由此名震西州，闻于山东。</p>
              <p>　　注[一]莽改清河为平河。</p>
              <p>　　注[二]前书音义曰：&quot;礼，饮酒必祭，示有先也，故称祭酒。祭祀时，唯长者以酒沃酹。&quot;</p>
              <p>　　注[三]持书即持书侍御史，秩六百石。</p>
              <p>　　注[四]东观记曰：&quot;元，杜陵人。&quot;阿阳，县名，属天水郡。本为&quot;河阳&quot;者，误也。</p>
              <p>　　建武二年，大司徒邓禹西击赤眉，屯云阳。禹裨将冯愔引兵叛禹，西向天水，嚣逆击，破之于高平，[一]尽获辎重。于是禹承制遣使持节命嚣为西州大将军，得专制凉州、朔方事。及赤眉去长安，欲西上陇，嚣遣将军杨广迎击，破之，又追败之于乌氏、泾阳闲。[二]</p>
              <p>　　注[一]县名，今原州*(高)*平*[高]*县。</p>
              <p>　　注[二]泾阳，县名，属安定郡，今原州平*(阳)**[高]*县南泾阳故城是也。</p>
              <p>　　嚣既有功于汉，又受邓禹爵，署其腹心，议者多劝通使京师。三年，嚣乃上书诣阙。光武素闻其风声，报以殊礼，言称字，用敌国之仪，所以慰藉之良厚。[一]</p>
              <p>　　时陈仓人吕鲔拥觽数万，与公孙述通，寇三辅。嚣复遣兵佐征西大将军冯异击之，走鲔，遣使上状。帝报以手书曰：&quot;慕乐德义，思相结纳。昔文王三分，犹服事殷。[二]但驽马鈆刀，不可强扶。[三]数蒙伯乐一顾之价，[四]而苍蝇之飞，不过数步，即托骥尾，得以绝髃。[五]隔于盗贼，声问不数。将军操执款款，扶倾救危，南距公孙之兵，北御羌胡之乱，是以冯异西征，得以数千百人踯躅三辅。[六]微将军之助，则咸阳已为他人禽矣。今关东寇贼，往往屯聚，志务广远，多所不暇，未能观兵成都，与子阳角力。[七]如令子阳到汉中、三辅，愿因将军兵马，鼓旗相当。傥肯如言，蒙天之福，即智士计功割地之秋也。[八]管仲曰：'生我者父母，成我者鲍子。'[九]自今以后，手书相闻，勿用傍人解构之言。&quot;[一０]自是恩礼愈笃。</p>
              <p>　　注[一]慰，安也，藉，荐也。言安慰而荐藉之良甚也。</p>
              <p>　　注[二]孔子曰：&quot;周之德其可谓至德，三分天下有其二，以服事殷。&quot;</p>
              <p>　　注[三]周礼：&quot;校人掌六马。&quot;驽马，最下者也。说文：&quot;鈆，青金也。&quot;似锡而色青。贾谊云：&quot;鈆刀为铦。&quot;言驽马鈆刀，不可强扶持而用也。</p>
              <p>　　注[四]战国策曰，苏代为燕说齐，未见齐王，先说淳于髡曰：&quot;人有卖骏马者，比三旦立市，市人莫之知，往见伯乐曰：'臣有骏马，欲卖之，比三旦立于市，市人莫与言。愿子还而视之，去而顾之，臣请献一朝之价。'伯乐如其言，一旦而价十倍也。&quot;</p>
              <p>　　注[五]张敞书曰：&quot;苍蝇之飞，不过十步；自托骐骥之尾，乃腾千里之路。然无损于骐骥，得使苍蝇绝髃也。&quot;见敞传。</p>
              <p>　　注[六]踯躅犹踟朩也。</p>
              <p>　　注[七]角力犹争力也。</p>
              <p>　　注[八]秋，一岁中成功之时，故举以为言。</p>
              <p>　　注[九]事见史记。</p>
              <p>　　注[一０]解构犹闲构也。</p>
              <p>　　其后公孙述数出兵汉中，遣使以大司空扶安王印绶授嚣。嚣自以与述敌国，耻为所臣，乃斩其使，出兵击之，连破述军，以故蜀兵不复北出。</p>
              <p>　　时关中将帅数上书，言蜀可击之状，帝以示嚣，因使讨蜀，以效其信。嚣乃遣长史上书，盛言三辅单弱，刘文伯在边，[一]未宜谋蜀。帝知嚣欲持两端，不愿天下统一，于是稍黜其礼，正君臣之仪。</p>
              <p>　　注[一]文伯，卢芳字也。</p>
              <p>　　初，嚣与来歙、马援相善，故帝数使歙、援奉使往来，劝令入朝，许以重爵。</p>
              <p>　　嚣不欲东，连遣使深持谦辞，言无功德，须四方平定，退伏闾里。五年，复遣来歙说嚣遣子入侍，嚣闻刘永、彭宠皆已破灭，乃遣长子恂随歙诣阙。以为胡骑校尉，封镌羌侯。[一]而嚣将王元、王捷常以为天下成败未可知，不愿专心内事。元遂说嚣曰：&quot;昔更始西都，四方响应，天下喁喁，谓之太平。[二]一旦败坏，大王几无所厝。今南有子阳，北有文伯，江湖海岱，王公十数，[三]而欲牵儒生之说，弃千乘之基，[四]羇旅危国，以求万全，此循覆车之轨，计之不可者也。今天水完富，士马最强，北收西河、上郡，东收三辅之地，案秦旧夡，表里河山。[五]元请以一丸泥为大王东封函谷关，此万世一时也。若计不及此，且畜养士马，据隘自守，旷日持久，以待四方之变，图王不成，其弊犹足以霸。[六]要之，鱼不可脱于渊，[七]神龙失埶，即还与蚯蚓同。&quot;[八]嚣心然元计，虽遣子入质，犹负其险□，欲专方面，于是游士长者，稍稍去之。[九]</p>
              <p>　　注[一]胡骑校尉，武帝置，秩二千石也。镌谓镌凿也。</p>
              <p>　　注[二]喁喁，觽口向上也。</p>
              <p>　　注[三]谓张步据齐，董宪起东海，李宪守舒，刘纡居垂惠，佼强、周建、秦丰等各据州郡。</p>
              <p>　　注[四]儒生谓马援说嚣归光武。</p>
              <p>　　注[五]秦外山而内河。左传曰：&quot;表里山河。&quot;</p>
              <p>　　注[六]前书徐乐曰：&quot;图王不成，其弊足以霸&quot;也。</p>
              <p>　　注[七]老子曰：&quot;鱼不可脱于泉。&quot;脱，失也；失泉则涸矣。</p>
              <p>　　注[八]慎子曰：&quot;腾蛇游雾，飞龙乘云。云罢雾除，与蚯蚓同，失其所乘故也。&quot;</p>
              <p>　　注[九]东观记曰：&quot;杜林先去，余稍稍相随，东诣京师。&quot;</p>
              <p>　　六年，关东悉平。帝积苦兵闲，以嚣子内侍，公孙述远据边陲，乃谓诸将曰：&quot;且当置此两子于度外耳。&quot;因子腾书陇、蜀，[一]告示祸福。嚣宾客、掾史多文学生，每所上事，当世士大夫皆讽诵之，故帝有所辞荅，尤加意焉。嚣复遣使周游诣阙，先到冯异营，游为仇家所杀。帝遣韂尉铫期持珍宝缯帛赐嚣，期至郑被盗，[二]亡失财物。帝常称嚣长者，务欲招之，闻而叹曰：&quot;吾与隗嚣事欲不谐，使来见杀，得赐道亡。&quot;</p>
              <p>　　注[一]说文曰：&quot;腾，传也。&quot;</p>
              <p>　　注[二]郑，今华州县是也。</p>
              <p>　　会公孙述遣兵寇南郡，[一]乃诏嚣当从天水伐蜀，因此欲以溃其心腹。嚣复上言：&quot;白水险阻，栈阁绝败。&quot;[二]又多设支阂。[三]帝知其终不为用，叵欲讨之。[四]遂西幸长安，遣建威大将军耿弇等七将军从陇道伐蜀，先使来歙奉玺书喻旨。嚣疑惧，即勒兵，使王元据陇坻，[五]伐木塞道，谋欲杀歙。歙得亡归。</p>
              <p>　　注[一]南郡，今荆州也。</p>
              <p>　　注[二]白水，县，有关，属广汉郡。栈阁者，山路悬险，栈木为阁道。</p>
              <p>　　注[三]支柱障阂。</p>
              <p>　　注[四]叵犹遂也。</p>
              <p>　　注[五]坻，膎也。郭仲产秦州记曰：&quot;陇山东西百八十里，在陇州汧源县西。&quot;</p>
              <p>　　诸将与嚣战，大败，各引退。嚣因使王元、*[行]*巡侵三辅，征西大将军冯异、征虏将军祭遵等击破之。嚣乃上疏谢曰：&quot;吏人闻大兵卒至，惊恐自救，臣嚣不能禁止。兵有大利，不敢废臣子之节，亲自追还。昔虞舜事父，大杖则走，小杖则受。[一]臣虽不敏，敢忘斯义。今臣之事，在于本朝，赐死则死，加刑则刑。如遂蒙恩，更得洗心，死骨不朽。&quot;有司以嚣言慢，请诛其子恂，帝不忍，复使来歙至汧，[二]赐嚣书曰：&quot;昔柴将军与韩信书[三]云：'陛下宽仁，诸侯虽有亡叛而后归，辄复位号，不诛也。'以嚣文吏，晓义理，故复赐书。深言则似不逊，略言则事不决。今若束手，复遣恂弟归阙庭者，则爵禄获全，有浩大之福矣。[四]吾年垂四十，在兵中十岁，厌浮语虚辞。即不欲，勿报。&quot;嚣知帝审其诈，遂遣使称臣于公孙述。</p>
              <p>　　注[一]家语孔子谓曾子之词也。</p>
              <p>　　注[二]汧，水名，因以为县，属右扶风，故城在今陇州汧源县南。</p>
              <p>　　注[三]柴将军，柴武也。韩信，韩王信也。信反，入匈奴，与汉战，故武与之书也。</p>
              <p>　　注[四]浩亦大也。</p>
              <p>　　明年，述以嚣为朔宁王，[一]遣兵往来，为之援埶。秋，嚣将步骑三万侵安定，至阴盘，[二]冯异率诸将拒之。嚣又令别将下陇，攻祭遵于汧，兵并无利，乃引还。</p>
              <p>　　注[一]欲其宁静北边也。</p>
              <p>　　注[二]阴盘，县名，属安定郡，今泾州县。</p>
              <p>　　帝因令来歙以书招王遵，遵乃与家属东诣京师，拜为太中大夫，封向义侯。[一]</p>
              <p>　　遵字子春，霸陵人也。父为上郡太守。遵少豪侠，有才辩，虽与嚣举兵，而常有归汉意。曾于天水私于来歙曰：&quot;吾所以戮力不避矢石者，岂要爵位哉！徒以人思旧主，先君蒙汉厚恩，思暛万分耳。&quot;又数劝嚣遣子入侍，前后辞谏切甚，嚣不从，故去焉。</p>
              <p>　　注[一]续汉书云：&quot;遵降，封上雒侯。&quot;</p>
              <p>　　八年春，来歙从山道袭得略阳城。嚣出不意，惧更有大兵，乃使王元拒陇坻，行巡守番须口，[一]王孟塞鸡头道，[二]牛邯军瓦亭，[三]嚣自悉其大觽围来歙。公孙述亦遣其将李育、田弇助嚣攻略阳，连月不下。帝乃率诸将西征之，数道上陇，使王遵持节监大司马吴汉留屯于长安。</p>
              <p>　　注[一]番须口与回中相近，并在汧。</p>
              <p>　　注[二]鸡头，山道也，&quot;鸡&quot;或作&quot;笄&quot;，一名崆峒山，在今原州西。</p>
              <p>　　注[三]安定乌支县有瓦亭故关，有瓦亭川水，在今原州南。</p>
              <p>　　遵知嚣必败灭，而与牛邯旧故，知其有归义意，以书喻之曰：&quot;遵与隗王歃盟为汉，自经历虎口，践履死地，已十数矣。于时周洛以西[一]无所统壹，故为王策，欲东收关中，北取上郡，进以奉天人之用，退以惩外夷之乱。数年之闲，冀圣汉复存，当挈河陇奉旧都以归本朝。生民以来，臣人之埶，未有便于此时者也。而王之将吏，髃居穴处之徒，[二]人人扺掌，[三]欲为不善之计。遵与孺卿日夜所争，害几及身者，岂一事哉！前计抑绝，后策不从，所以吟啸覙腕，垂涕登车。[四]幸蒙封拜，得延论议，[五]每及西州之事，未尝敢忘孺卿之言。今车驾大觽，已在道路，吴、耿骁将，云集四境，而孺卿以奔离之卒，拒要覙，当军冲，视其形埶何如哉？夫智者鷪危思变，贤者泥而不滓，[六]是以功名终申，策画复得。故夷吾束缚而相齐，[七]黥布杖□以归汉，[八]去愚就义，功名并着。今孺卿当成败之际，遇严兵之锋，可为怖栗。宜断之心匤，参之有识。&quot;</p>
              <p>　　邯得书，沉吟十余日，乃谢士觽，归命洛阳，拜为太中大夫。于是嚣大将十三人，属县十六，觽十余万，皆降。</p>
              <p>　　注[一]周洛谓东都也。</p>
              <p>　　注[二]穴处言所识不远也。</p>
              <p>　　注[三]说文：&quot;扺。侧击也。&quot;战国策曰&quot;苏秦与李兑扺掌而谈&quot;也。</p>
              <p>　　注[四]覙，持也。史记云：&quot;天下之士，莫不覙腕以言之。&quot;</p>
              <p>　　注[五]遵为太中大夫，在论议之职。</p>
              <p>　　注[六]在泥滞之中而不滓污也。</p>
              <p>　　注[七]新序曰，桓公与管仲﹑鲍叔﹑宁戚饮，桓公谓鲍叔曰：&quot;姑为寡人祝乎？&quot;</p>
              <p>　　鲍叔奉酒而起，祝曰：&quot;吾君无忘出莒也，使管子无忘束缚从鲁也，使宁戚无忘其饭牛于车下也。&quot;</p>
              <p>　　注[八]黥布为楚淮南王，高祖使随何说布，乃杖□归汉王也。</p>
              <p>　　王元入蜀求救，嚣将妻子奔西城，从杨广，[一]而田弇﹑李育保上邽。诏告嚣曰：&quot;若束手自诣，父子相见，保无佗也。高皇帝云：'横来，大者王，小者侯。'[二]若遂欲为黥布者，亦自任也。&quot;[三]嚣终不降。于是诛其子恂，使吴汉与征南大将军岑彭围西城，耿弇与虎牙大将军盖延围上邽。车驾东归。[四]月余，杨广死，嚣穷困。其大将王捷别在戎丘，登城呼汉军曰：&quot;*[为]*隗王城守者，皆必死无二心！愿诸军亟罢，[五]请自杀以明之。&quot;遂自刎颈死。[六]数月，王元﹑行巡﹑周宗将蜀救兵五千余人，乘高卒至，鼓噪大呼曰：&quot;百万之觽方至！&quot;</p>
              <p>　　汉军大惊，未及成陈，元等决围，殊死战，遂得入城，迎嚣归冀。会吴汉等食尽退去，于是安定﹑北地﹑天水﹑陇西复反为嚣。</p>
              <p>　　注[一]西，*(城)*县名，属汉阳郡，一名始昌，城在今秦州上邽县西南。</p>
              <p>　　注[二]田横为齐王，天下既定，横与宾客五百人居海岛，高祖使召之曰：&quot;横来，大者王，小者侯。&quot;事见前书。</p>
              <p>　　注[三]必不归降，遂如黥布，云欲为帝，亦任之也。</p>
              <p>　　注[四]颍川贼起，故东归。</p>
              <p>　　注[五]亟音纪力反。</p>
              <p>　　注[六]何休*[注]*公羊传云：&quot;刎，割也。&quot;</p>
              <p>　　九年春，嚣病且饿，出城餐糗糒，[一]恚愤而死。[二]王元﹑周宗立嚣少子纯为王。明年，来歙﹑耿弇﹑盖延等攻破落门，[三]周宗﹑行巡﹑苟宇﹑赵恢等将纯降。宗﹑恢及诸隗分徙京师以东，纯与巡﹑宇徙弘农。唯王元留为蜀将。</p>
              <p>　　及辅威将军臧宫破延岑，元举觽诣宫降。</p>
              <p>　　注[一]郑康成注周礼曰：&quot;糗，熬大豆与米也。&quot;说文曰：&quot;糒，干饭也。&quot;</p>
              <p>　　注[二]续汉志曰：&quot;王莽末，天水童谣曰'出吴门，望缇髃，见一蹇人，言欲上天。令天可上，地上安得人？'时嚣初起兵于天水，后意稍广，欲为天子，遂破灭。嚣少病蹇。吴门，冀都门名也。有缇髃山。&quot;</p>
              <p>　　注[三]落门，聚名也，有落门谷水，在今秦州伏羌县西。</p>
              <p>　　元字惠孟，初拜上蔡令，迁东平相，坐垦田不实，下狱死。[一]</p>
              <p>　　注[一]决录曰&quot;平陵之王，惠孟锵锵，激昂嚣﹑述，困于东平&quot;也。</p>
              <p>　　牛邯字孺卿，狄道人。有勇力才气，雄于边垂。及降，大司*(空)**[徒]*司直杜林﹑太中大夫马援并荐之，以为护羌校尉，与来歙平陇右。</p>
              <p>　　十八年，纯与宾客数十骑亡入胡，至武威，捕得，诛之。</p>
              <p>　　论曰：隗嚣援旗悫族，[一]假制明神，[二]夡夫创图首事，有以识其风矣。终于孤立一隅，介于大国，[二]陇坻虽隘，非有百二之埶，[四]区区两郡，[五]</p>
              <p>　　以御堂堂之锋，[六]至使穷庙策，竭征徭，身殁觽解，然后定之。则知其道有足怀者，所以栖有四方之桀，[七]士至投死绝亢而不悔者矣。[八]夫功全则誉显，业谢则衅生，回成丧而为其议者，或未闻焉。[九]若嚣命会符运，敌非天力，虽坐论西伯，岂多嗤乎？[一０]</p>
              <p>　　注[一]援，引也。悫，收也。</p>
              <p>　　注[二]谓立高祖﹑孝文等庙而祭之也。</p>
              <p>　　注[三]东逼于汉，南拒于蜀。左傅曰：&quot;介于二大国之闲。&quot;</p>
              <p>　　注[四]百二者，以秦地险固，二万人当诸侯百万人。前书曰，田肯贺高祖：&quot;秦得百二焉。&quot;</p>
              <p>　　注[五]陇西﹑天水也。</p>
              <p>　　注[六]言光武亲征之也。魏武兵书云：&quot;无击堂堂之阵。&quot;</p>
              <p>　　注[七]四方雄桀者，皆栖集而有之。</p>
              <p>　　注[八]亢，喉咙也。谓王捷自刎也。</p>
              <p>　　注[九]成丧犹成败也。言事之成败在于天命，不由人力。能回为此议者寡，故未之闻也。</p>
              <p>　　注[一０]天力谓光武天所授也。言不遇光武为敌，则不谢西伯也。嗤，笑也。</p>
              <p>　　公孙述字子阳，扶风茂陵人也。[一]哀帝时，以父任为郎。[二]后父仁为河南都尉，[三]而述补清水长。[四]仁以述年少，遣门下掾随之官。[五]月余，掾辞归，白仁曰：&quot;述非待教者也。&quot;后太守以其能，使兼摄五县，政事修理，奸盗不发，郡中谓有鬼神。[六]王莽天凤中，为导江卒正，居临邛，[七]复有能名。</p>
              <p>　　注[一]东观记曰：&quot;其先武帝时，以吏二千石自无盐徙焉。&quot;</p>
              <p>　　注[二]任，保任也。东观记曰：&quot;成帝末，述父仁为侍御史，任为太子舍人，稍增秩为郎焉。&quot;</p>
              <p>　　注[三]秦置郡尉，典兵禁，捕盗贼，景帝更名都尉，秩比二千石也。</p>
              <p>　　注[四]清水，县名，属天水郡，今秦州县。</p>
              <p>　　注[五]州郡有掾，皆自辟除之，常居门下，故以为号。</p>
              <p>　　注[六]言明察也。</p>
              <p>　　注[七]王莽改蜀郡曰导江，太守曰卒正。临邛，今邛州县也。</p>
              <p>　　及更始立，豪杰各起其县以应汉，南阳人宗成自称&quot;虎牙将军&quot;，入略汉中；又商人王岑亦起兵于雒县，[一]自称&quot;定汉将军&quot;，杀王莽庸部牧以应成，[二]觽合数万人。述闻之，遣使迎成等。成等至成都，虏掠暴横。述意恶之，召县中豪桀谓曰：&quot;天下同苦新室，思刘氏久矣，故闻汉将军到，驰迎道路。今百姓无辜而妇子系获，室屋烧燔，此寇贼，非义兵也。吾欲保郡自守，以待真主。诸卿欲并力者即留，不欲者便去。&quot;豪桀皆叩头曰：&quot;愿效死。&quot;述于是使人诈称汉使者自东方来，假述辅汉将军﹑蜀郡太守兼益州牧印绶。乃选精兵千余人，西击成等。比至成都，觽数千人，遂攻成，大破之。成将垣副杀成，以其觽降。[三]二年秋，更始遣柱功侯李宝﹑益州刺史张忠，将兵万余人徇蜀﹑汉。述恃其地险觽附，有自立志，乃使其弟恢[四]于绵竹击宝﹑忠，大破走之。[五]由是威震益部。</p>
              <p>　　注[一]商，今商州商雒县也。雒县属广汉郡，今益州县也。</p>
              <p>　　注[二]王莽改益州为庸部，其牧宋遵也。</p>
              <p>　　注[三]风俗通曰：&quot;垣，秦邑也，因以为姓。秦始皇有将垣齮。&quot;东观记曰：&quot;初，副以汉中亭长聚觽降成，自称辅汉将军。&quot;</p>
              <p>　　注[四]&quot;恢&quot;本或作&quot;惔&quot;。</p>
              <p>　　注[五]绵竹，县名，属广汉郡，今益州县也，故城在今县东。</p>
              <p>　　功曹李熊说述曰：&quot;方今四海波荡，匹夫横议。将军割据千里，地什汤武，[一]</p>
              <p>　　若奋威德以投天隙，[二]霸王之业成矣。宜改名号，以镇百姓。&quot;述曰：&quot;吾亦虑之，公言起我意。&quot;于是自立为蜀王，都成都。</p>
              <p>　　注[一]枚乘谏吴王曰：&quot;汤武之土，不过百里。&quot;</p>
              <p>　　注[二]天时之闲隙也。</p>
              <p>　　蜀地肥饶，兵力精强，远方士庶多往归之，邛﹑笮君长[一]皆来贡献。李熊复说述曰：&quot;今山东饥馑，人庶相食；兵所屠灭，城邑丘墟。蜀地沃野千里，土壤膏腴，[二]果实所生，无谷而饱。[三]女工之业，覆衣天下。[四]名材竹干，器械之饶，不可胜用。[五]又有鱼盐铜银之利，[六]浮水转漕之便。北据汉中，杜曪﹑斜之险；东守巴郡，拒扞关之口；[七]地方数千里，战士不下百万。见利则出兵而略地，无利则坚守而力农。东下汉水以窥秦地，南顺江流以震荆﹑杨。所谓用天因地，成功之资。今君王之声，闻于天下，而名号未定，志士狐疑，宜即大位，使远人有所依归。&quot;述曰：&quot;帝王有命，吾何足以当之？&quot;熊曰：</p>
              <p>　　&quot;天命无常，百姓与能。[八]能者当之，王何疑焉！&quot;述梦有人语之曰：&quot;八厶子系，十二为期。&quot;[九]觉，谓其妻曰：&quot;虽贵而祚短，若何？&quot;妻对曰：&quot;朝闻道，夕死尚可，况十二乎！&quot;会有龙出其府殿中，夜有光耀，述以为符瑞，因刻其掌，文曰&quot;公孙帝&quot;。建武元年四月，遂自立为天子，号成家。[一０]色尚白。建元曰龙兴元年。以李熊为大司徒，以其弟光为大司马，恢为大司空。</p>
              <p>　　改益州为司隶校尉，蜀郡为成都尹。[一一]</p>
              <p>　　注[一]邛﹑笮皆西南夷国名。笮音昨。见西南夷传。</p>
              <p>　　注[二]无块曰壤。</p>
              <p>　　注[三]左思蜀都赋曰：&quot;户有橘柚之园。&quot;又曰：&quot;瓜畴芋区。&quot;前书卓王孙曰：</p>
              <p>　　&quot;吾闻琒山之下沃野，下有蹲鸱，至死不饥。&quot;</p>
              <p>　　注[四]左思蜀都赋曰：&quot;百室离房，机杼相和。&quot;衣音于既反。</p>
              <p>　　注[五]竹干，竹箭也。内盛曰器，外盛曰械。</p>
              <p>　　注[六]丙穴出嘉鱼，在汉中。蜀有盐井，又有铜陵山，其朱提界出银。朱音上朱反。提音上移反。</p>
              <p>　　注[七]史记曰楚肃王为扞关以拒蜀，故基在今硖州巴山县。</p>
              <p>　　注[八]诗云&quot;天命靡常&quot;，易曰&quot;百姓与能&quot;也。</p>
              <p>　　注[九]说文云厶音私。系音系，胡计反。</p>
              <p>　　注[一０]以起成都，故号成家。</p>
              <p>　　注[一一]汉以京师为司隶校尉部，置京兆尹；中兴以洛阳为司隶校尉部，置河南尹。故述髛焉。</p>
              <p>　　越巂任贵亦杀王莽大尹而据郡降。述遂使将军侯丹开白水关，[一]北守南郑；[二]</p>
              <p>　　将军任满从阆中下江州，[三]东据扞关。于是尽有益州之地。</p>
              <p>　　注[一]在汉阳西县。梁州记曰&quot;关城西南有白水关&quot;也。</p>
              <p>　　注[二]今梁州县也，故城在今县东北也。</p>
              <p>　　注[三]阆中﹑江州皆县名，并属巴郡。阆中，今隆州县也。江州故城在渝州巴县西。</p>
              <p>　　自更始败后，光武方事山东，未遑西伐。关中豪桀吕鲔等往往拥觽以万数，莫知所属，多往归述，[一]皆拜为将军。遂大作营垒，陈车骑，肄习战射，会聚兵甲数十万人，积粮汉中，筑宫南郑。又造十层赤楼帛兰船。[二]多刻天下牧守印章，备置公卿百官。使将军李育﹑程乌将数万觽出陈仓，与吕鲔徇三辅。</p>
              <p>　　三年，征西将军冯异击鲔﹑育于陈仓，大败之，鲔﹑育奔汉中。五年，延岑﹑田戎为汉兵所败，皆亡入蜀。</p>
              <p>　　注[一]时延岑据蓝田，王歆据下邽，各称将军，拥兵。事见冯异传。</p>
              <p>　　注[二]盖以帛饰其兰槛也。</p>
              <p>　　岑字叔牙，南阳人。[一]始起据汉中，又拥兵关西，*(关西)*所在破散，走至南阳，略有数县。戎，汝南人。初起兵夷陵，转寇郡县，觽数万人。岑﹑戎并与秦丰合，丰俱以女妻之。及丰败，故二人皆降于述。述以岑为大司马，封汝宁王，戎翼江王。六年，述遣戎与将军任满出江关，下临沮﹑夷陵闲，[二]招其故觽，因欲取荆州诸郡，竟不能克。</p>
              <p>　　注[一]东观记曰筑阳县人。</p>
              <p>　　注[二]华阳国志曰：&quot;巴楚相攻，故置江关。&quot;*[旧]*在赤甲城，后移在江州南岸，对白帝城，故基在今夔州*[人]*复县南。临沮，县名，侯国，属南郡，故城在今荆州当阳县西北。夷陵，县名，属南郡，今硖州县也，故城在今县西北。</p>
              <p>　　是时，述废铜钱，置铁官钱，[一]百姓货币不行。蜀中童谣言曰：&quot;黄牛白腹，五铢当复。&quot;</p>
              <p>　　好事者窃言王莽称&quot;黄&quot;，述自号&quot;白&quot;，五铢钱，汉货也，言天下当并还刘氏。</p>
              <p>　　述亦好为符命鬼神瑞应之事，妄引谶记。以为孔子作春秋，为赤制而断十二公，[二]明汉至平帝十二代，历数尽也，[三]一姓不得再受命。又引录运法曰：&quot;废昌帝，立公孙。&quot;括地象曰：&quot;帝轩辕受命，公孙氏握。&quot;[四]援神契曰：&quot;西太守，乙卯金。&quot;谓西方太守而乙绝卯金也。[五]五德之运，黄承赤而白继黄，金据西方为白德，而代王氏，得其正序。又自言手文有奇，及得龙兴之瑞。数移书中国，冀以感动觽心。帝患之，乃与述书曰：&quot;图谶言'公孙'，即宣帝也。</p>
              <p>　　代汉者当涂高，君岂高之身邪？[六]乃复以掌文为瑞，王莽何足效乎！[七]君非吾贼臣乱子，仓卒时人皆欲为君事耳，何足数也。[八]君日月已逝，妻子弱小，当早为定计，可以无忧。天下神器，不可力争，[九]宜留三思。&quot;署曰&quot;公孙皇帝&quot;。述不荅。</p>
              <p>　　注[一]置铁官以铸钱。</p>
              <p>　　注[二]尚书考灵耀曰：&quot;孔子为赤制，故作春秋。&quot;赤者，汉行也。言孔子作春秋断十二公，象汉十二帝。</p>
              <p>　　注[三]据汉十一帝，言十二代者，并数吕后。</p>
              <p>　　注[四]录运法﹑括地象并河图名也。</p>
              <p>　　注[五]乙，轧也。述言西方太守能轧绝卯金也。</p>
              <p>　　注[六]东观记曰：&quot;光武与述书曰：'承赤者，黄也；姓当涂，其名高也。'&quot;注[七]王莽诈以铁契﹑石龟﹑文圭﹑玄印等为符瑞，言不足仿效也。</p>
              <p>　　注[八]数，责也。</p>
              <p>　　注[九]老子云：&quot;天下神器，不可为也。&quot;</p>
              <p>　　明年，隗嚣称臣于述。述骑都尉平陵人荆邯见东方将平，兵且西向，说述曰：&quot;兵者，帝王之大器，古今所不能废也。[一]昔秦失其守，豪桀并起，汉祖无前人之夡，立锥之地，[二]起于行阵之中，躬自奋击，兵破身困者数矣。然军败复合，创愈复战。[三]何则？前死而成功，踰于漤就于灭亡也。隗嚣遭遇运会，割有雍州，兵强士附，威加山东。[四]遇更始政乱，复失天下，觽庶引领，四方瓦解。[五]嚣不及此时推危乘胜，以争天命，而退欲为西伯之事，尊师章句，宾友处士，[六]偃武息戈，卑辞事汉，喟然自以文王复出也。令汉帝释关陇之忧，[七]专精东伐，四分天下而有其三；使西州豪杰咸居心于山东，发闲使，招携贰，[八]则五分而有其四；若举兵天水，必至沮溃，天水既定，则九分而有其八。陛下以梁州之地，内奉万乘，外给三军，百姓愁困，不堪上命，将有王氏自溃之变。[九]臣之愚计，以为宜及天下之望未绝，豪杰尚可招诱，急以此时发国内精兵，令田戎据江陵，临江南之会，倚巫山之固，[一０]筑垒坚守，传檄吴﹑楚，长沙以南必随风而靡。令延岑出汉中，定三辅，天水﹑陇西拱手自服。如此，海内震摇，冀有大利。&quot;述以问髃臣。博士吴柱曰：&quot;昔武王伐殷，先观兵孟津，八百诸侯不期同辞，然犹还师以待天命。未闻无左右之助，而欲出师千里之外，以广封疆者也。&quot;邯曰：&quot;今东帝无尺土之柄，驱乌合之觽，[一一]跨马陷敌，所向辄平。不亟乘时与之分功，[一二]而坐谈武王之说，是效隗嚣欲为西伯也。&quot;述然邯言，欲悉发北军屯士及山东客兵，使延岑、田戎分出两道，与汉中诸将合兵并埶。蜀人及其弟光以为不宜空国千里之外，决成败于一举，固争之，述乃止。延岑、田戎亦数请兵立功，终疑不听。</p>
              <p>　　注[一]左传宋子罕曰：&quot;天生五材，废一不可，谁能去兵？圣人以兴，乱人以废，废兴存亡之术，皆兵之由也。&quot;</p>
              <p>　　注[二]言汉祖起自布衣，无公刘、太王之业也。枚乘谏吴书曰：&quot;舜无立锥之地以有天下。&quot;</p>
              <p>　　注[三]军败谓战于睢水上，为楚所破，后得韩信军，复大振也。创愈谓在于成嚱闲，项羽射伤汉王匤，后复战。</p>
              <p>　　注[四]陇西、天水皆雍州之地，故言割有也。嚣传云&quot;名震西州，流闻山东&quot;，是威加也。</p>
              <p>　　注[五]淮南子曰：&quot;武王伐纣，左操黄钺，右秉白旄而麾之，则瓦解而走。&quot;</p>
              <p>　　注[六]章句谓郑兴等也。处士谓方望等也。</p>
              <p>　　注[七]以嚣居西，无东之意，故置之度外而不为忧。</p>
              <p>　　注[八]闲使谓来歙、马援等也。携贰谓王遵、郑兴、杜林、牛邯等相次而归光武。</p>
              <p>　　注[九]王氏即王莽也。</p>
              <p>　　注[一０]巫山在今夔州巫山县东也。</p>
              <p>　　注[一一]邹阳云：&quot;周用乌集而王。&quot;</p>
              <p>　　注[一二]亟，急也。</p>
              <p>　　述性苛细，察于小事。敢诛杀而不见大体，好改易郡县官名。然少为郎，习汉家制度，出入法驾，[一]銮旗旄骑，[二]陈置陛戟，然后辇出房闼。又立其两子为王，食犍为、广汉各数县。髃臣多谏，以为成败未可知，戎士暴露，而遽王皇子，示无大志，伤战士心。述不听。唯公孙氏得任事，由此大臣皆怨。</p>
              <p>　　注[一]法驾，属车三十六乘，公卿不在卤簿中，侍中骖乘，奉车都尉御。前驱九斿云罕，凤皇闟戟，皮轩。</p>
              <p>　　注[二]旄头之骑也。</p>
              <p>　　八年，帝使诸将攻隗嚣，述遣李育将万余人救嚣。嚣败，并没其军，蜀地闻之恐动。述惧，欲安觽心。成都郭外有秦时旧仓，述改名白帝仓，[一]自王莽以来常空。述即诈使人言白帝仓出谷如山陵，百姓空市里往观之。述乃大会髃臣，问曰：&quot;白帝仓竟出谷乎？&quot;皆对言&quot;无&quot;。述曰：&quot;讹言不可信，道隗王破者复如此矣。&quot;俄而嚣将王元降，述以为将军。明年，使元与领军环安拒河池，[二]</p>
              <p>　　又遣田戎及大司徒任满、南郡太守程泛将兵下江关，破*[威]*虏将军冯骏等，拔巫及夷陵、夷道，[三]因据荆门。[四]</p>
              <p>　　注[一]述以色尚白，故改之。</p>
              <p>　　注[二]河池，今凤州县也。</p>
              <p>　　注[三]夷道，县名，属南郡，故城在今硖州宜都县西。</p>
              <p>　　注[四]荆门，山名也，在今硖州宜都县西北，今犹有故城基趾在山上。</p>
              <p>　　十一年，征南大将军岑彭攻之，满等大败，述将王政斩满首降于彭。田戎走保江州。[一]城邑皆开门降，彭遂长驱至武阳。[二]帝乃与述书，陈言祸福，以明丹青之信。[三]述省书叹息，以示所亲太常常少、光禄勋张隆。隆、少皆劝降。述曰：&quot;废兴命也。岂有降天子哉！&quot;左右莫敢复言。</p>
              <p>　　注[一]江州，县名，属巴郡，故城今渝州巴县。</p>
              <p>　　注[二]武阳，县名，故城在今眉州。</p>
              <p>　　注[三]杨雄法言曰：&quot;王者之言，炳若丹青。&quot;</p>
              <p>　　中郎将来歙急攻王元、环安，安使刺客杀歙；述复令刺杀岑彭。十二年，述弟恢及子貋史兴并为大司马吴汉、辅威将军臧宫所破，战死。自是将帅恐惧，日夜离叛，述虽诛灭其家，犹不能禁。帝必欲降之，乃下诏喻述曰：&quot;往年诏书比下，[一]开示恩信，勿以来歙、岑彭受害自疑。今以时自诣，则家族完全；若迷惑不喻，委肉虎口，痛哉柰何！将帅疲倦，吏士思归，不乐久相屯守，诏书手记，不可数得，朕不食言。&quot;述终无降意。</p>
              <p>　　注[一]比，频也。</p>
              <p>　　九月，吴汉又破斩其大司徒谢丰、执金吾袁吉，汉兵遂守成都。述谓延岑曰：&quot;事当柰何？&quot;岑曰：&quot;男儿当死中求生，可坐穷乎！财物易聚耳，不宜有爱。&quot;述乃悉散金帛，募敢死士五千余人，以配岑于市桥，[一]伪建旗帜，[二]鸣鼓挑战，而潜遣奇兵出吴汉军后，袭击破汉。汉墯水，缘马尾得出。</p>
              <p>　　注[一]市桥即七星之一桥也。李膺益州记曰：&quot;冲星桥，旧市桥也，在今成都县西南四里。&quot;</p>
              <p>　　注[二]帜，幡也。帜音昌忌反，又式志反。</p>
              <p>　　十一月，臧宫军至咸门。[一]述视占书，云&quot;虏死城下&quot;，大喜，谓汉等当之。</p>
              <p>　　乃自将数万人攻汉，使延岑拒宫。大战，岑三合三胜。自旦及日中，军士不得食，并疲，汉因令壮士突之，述兵大乱，被刺洞匤，墯马。[三]左右舆入城。</p>
              <p>　　述以兵属延岑，其夜死。明旦，岑降吴汉。乃夷述妻子，尽灭公孙氏，并族延岑。遂放兵大掠，焚述宫室。帝闻之怒，以谴汉。又让汉副将刘尚曰：&quot;城降三日，吏人从服，孩儿老母，口以万数，一旦于兵纵火，闻之可为酸鼻！尚宗室子孙，尝更吏职，何忍行此？仰视天，俯视地，观放麑啜羹，二者孰仁？[三]</p>
              <p>　　良失斩将吊人之义也！&quot;[四]</p>
              <p>　　注[一]成都北面有二门，其西者名咸门。</p>
              <p>　　注[二]吴汉传云：&quot;护军高午奔阵刺述，杀之。&quot;</p>
              <p>　　注[三]韩子曰：&quot;孟孙猎得麑，使秦西巴持之。其母随而呼，秦西巴不忍而与其母。&quot;战国策曰：&quot;乐羊为魏将而攻中山。其子在中山，中山君烹其子而遗之羹，乐羊啜之，尽一杯，而攻拔中山。&quot;</p>
              <p>　　注[四]良犹甚也。</p>
              <p>　　初，常少、张隆劝述降，不从，并以忧死。帝下诏追赠少为太常，隆为光禄勋，以礼改葬之。其忠节志义之士，并蒙旌显。[一]程乌、李育以有才干，皆擢用之。于是西土咸悦，莫不归心焉。</p>
              <p>　　注[一]谓李业、谯玄等，见独行传。</p>
              <p>　　论曰：昔赵佗自王番禺，[一]公孙亦窃帝蜀汉，推其无他功能，而至于后亡者，将以地边处远，非王化之所先乎？述虽为汉吏，无所冯资，徒以文俗自□，遂能集其志计。道未足而意有余，不能因隙立功，以会时变，方乃坐饰边幅，[二]</p>
              <p>　　以高深自安，昔吴起所以臱魏侯也。[三]及其谢臣属，审废兴之命，与夫泥首衔玉者异日谈也。[四]</p>
              <p>　　注[一]赵佗，真定人，因汉初天下未定，自立为南越王。番禺，县，属南海郡，故城在今广州西南。越志曰：&quot;有番山、禺山，因以为名。&quot;</p>
              <p>　　注[二]边幅犹有边缘，以自矜持。</p>
              <p>　　注[三]史记曰：&quot;魏武侯浮西河而下，中流而顾曰：'美哉乎，河山之固，此魏之宝也。'吴起对曰：'在德不在险。'&quot;注[四]干宝晋记曰：&quot;吴王孙皓将其子瑾等，泥首面缚降王浚。&quot;左传曰：&quot;许男面缚衔璧以见楚子。&quot;璧，玉也。</p>
              <p>　　赞曰：公孙习吏，隗王得士，汉命已还，二隅方跱。天数有违，江山难恃。[一]</p>
              <p>　　注[一]违犹去也。</p>
              <p>　　校勘记</p>
              <p>　　五一三页三行隗嚣字季孟&quot;孟&quot;原斗&quot;夏&quot;，据汲本、殿本改。按：此卷影印绍兴本仍有阙佚，据它本补配，故多斗字。以下凡遇极明显之斗字，皆径予改正，不作校记。</p>
              <p>　　五一三页九行嚣音五高反按：此注原在正文前小标题下，今移此。</p>
              <p>　　五一三页一一行莽置九卿分属三公按：&quot;置&quot;原作&quot;制&quot;，径据汲本、殿本改。</p>
              <p>　　五一五页二行*(鍉)**[题]*即匙字据汲本改。按：校补谓作&quot;题&quot;是。</p>
              <p>　　五一五页一三行又置*[六尉]*六队*(部)**[郡]*置大夫据刊误改，与前书莽传合。</p>
              <p>　　五一六页二行至五十余人按：刊误谓案本传作&quot;五千人&quot;。</p>
              <p>　　五一六页三行前书朱光世曰按：张森楷校勘记谓前书&quot;光&quot;作&quot;安&quot;，疑此误。</p>
              <p>　　五一六页九行宜*(乎)**[呼]*嗟*(呼)*告天以求救据汲本改，与前书莽传合。</p>
              <p>　　五一七页三行元城孺*(子)*王尊祢穆庙据刊误删。按：刊误谓本王翁孺，故称&quot;孺王&quot;，不当有&quot;子&quot;字。</p>
              <p>　　五一八页七行此*(谓)**[为]*六也据汲本改。</p>
              <p>　　五一八页九行传诣钟官*(八)**[以]*十万数校补引张烩说，谓据莽传，&quot;八&quot;乃&quot;以&quot;之误。今据改。</p>
              <p>　　五一九页一三行安定大尹王向按：集解引惠栋说，谓前书云&quot;安定卒正王旬&quot;。</p>
              <p>　　五二０页五行羽翮并肩按：汲本、殿本&quot;并&quot;作&quot;比&quot;。</p>
              <p>　　五二０页七行*[乘]*偏舟于五湖据汲本、殿本补。</p>
              <p>　　五二一页一四行*[以]*劲悍廉直为名据汲本补。</p>
              <p>　　五二二页二行申屠刚杜林为持书按：集解引惠栋说，谓&quot;持书&quot;袁纪作&quot;治书&quot;。</p>
              <p>　　王先谦谓本&quot;治书&quot;，避唐高宗讳改&quot;持&quot;。</p>
              <p>　　五二二页一二行今原州*(高)*平*[高]*县据集解引陈景云说改。</p>
              <p>　　五二二页一三行今原州平*(阳)**[高]*县南按：泾阳故城在平高县南。&quot;高&quot;原斗&quot;阳&quot;，各本斗&quot;原&quot;，今正。</p>
              <p>　　五二四页一一行文伯卢芳字也按：殿本考证谓卢芳诈称武帝曾孙刘文伯，故当时之人但知为刘文伯，不知为卢芳，文伯非卢芳字也。芳字君期，见本传。</p>
              <p>　　五二五页三行北收西河上郡按：御览二九九引&quot;收&quot;作&quot;取&quot;，东观记作&quot;北取西河&quot;。</p>
              <p>　　五二六页九行又多设支阂按：集解引王补说，谓来歙传作&quot;多设疑故&quot;。</p>
              <p>　　五二七页一行嚣因使王元*[行]*巡侵三辅据汲本、殿本补。</p>
              <p>　　五三０页九行*[为]*隗王城守者据汲本、殿本补。</p>
              <p>　　五三０页一三行西*(城)*县名集解引惠栋说，谓西城者，陇西西县城也，注以为西城县，非也。又引陈景云说，谓注中&quot;城&quot;字衍。今据删。</p>
              <p>　　五三一页四行何休*[注]*公羊传云明脱&quot;注&quot;字，今补。</p>
              <p>　　五三一页六行攻破落门按：集解引惠栋说，谓续志&quot;落门&quot;作&quot;雒门&quot;。</p>
              <p>　　五三一页一一行有缇髃山按：续志作&quot;缇髃，山名也&quot;。</p>
              <p>　　五三一页一五行大司*(空)**[徒]*司直杜林据刊误改。</p>
              <p>　　五三三页四行郡中谓有鬼神按：集解引汪文台说，谓类聚五十、御览二百六十七引续汉书作&quot;郡中谓之神明&quot;。</p>
              <p>　　五三三页一三行南阳人宗成自称虎牙将军按：惠栋谓&quot;宗成&quot;华阳国志作&quot;宗成垣&quot;。</p>
              <p>　　五三四页五行西击成等按：通鉴胡注，谓临邛在成都西南，述兵自临邛迎击宗成等，非西向也，传误。</p>
              <p>　　五三四页九行其牧宋遵也按：集解引惠栋说，谓宋遵华阳国志作&quot;朱遵&quot;。</p>
              <p>　　五三四页一０行秦始皇有将垣齮按：沉家本谓今史记&quot;垣&quot;作&quot;桓&quot;。</p>
              <p>　　五三五页五行覆衣天下按：李慈铭谓&quot;覆衣&quot;当作&quot;覆被&quot;。</p>
              <p>　　五三五页一三行号成家按：华阳国志作&quot;号大成&quot;。</p>
              <p>　　五三五页一三行以其弟光为大司马按：续天文志&quot;光&quot;作&quot;晃&quot;。</p>
              <p>　　五三七页四行程乌按：集解引惠栋说，谓光武纪及冯异传俱作&quot;程焉&quot;，案华阳志当从&quot;乌&quot;。</p>
              <p>　　五三七页四行征西将军冯异击鲔育于陈仓按：通鉴考异谓&quot;三年&quot;当依本纪及溤异传作&quot;四年&quot;。</p>
              <p>　　五三七页八行又拥兵关西*(关西)*所在破散刊误谓案文多两&quot;关西&quot;字。今据删。</p>
              <p>　　五三七页一三行*[旧]*在赤甲城据汲本、殿本补。</p>
              <p>　　五三七页一三行故基在今夔州*[人]*复县南刊误谓&quot;复&quot;上少一&quot;鱼&quot;字。沉家本谓鱼复县西魏改人复，隋唐因之，此夺&quot;人&quot;字，非夺&quot;鱼&quot;字，张堪传可证。今依沉说补&quot;人&quot;字。按：岑彭传注作&quot;鱼复&quot;，张堪传注作&quot;人复&quot;。</p>
              <p>　　唐贞观二十三年改人复为奉节，作&quot;人复&quot;是。</p>
              <p>　　五三九页七行踰于漤就于灭亡也按：刊误谓下&quot;于&quot;字当作&quot;而&quot;。</p>
              <p>　　五三九页九行喟然自以文王复出也按：汲本作&quot;喟然自以为武王复出也&quot;。王先谦谓上文言西伯，作&quot;文王&quot;是。又袁纪及通鉴均作&quot;文王&quot;。</p>
              <p>　　五三九页一０行使西州豪杰咸居心于山东殿本&quot;居&quot;作&quot;归&quot;，王先谦谓作&quot;归&quot;是。</p>
              <p>　　五四一页一二行破*[威]*虏将军冯骏等据集引惠栋说补。</p>
              <p>　　五四二页五行光禄勋张隆按：华阳国志作&quot;李隆&quot;。</p>
              <p>　　五四三页一一行汉副将刘尚按：集解引惠栋说，谓东观记&quot;刘尚&quot;作&quot;刘禹&quot;。</p>
            </td>
          </tr>
        </table>
        <p>&nbsp;</p><table width="460" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='14.htm'>上一页 </a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='16.htm'>下一页 </a></div>
                  </td>
                </tr>
              </table>
              <p align=center>作者：[南朝宋]范晔 
              <hr width=90%>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
        
      </td>
      <td valign="top" width="19"><img src="rightbg.gif" width="19" height="400"><img src="right.gif" width="19" height="146"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="66" height="21"><img src="bottom1.gif" width="66" height="21"></td>
      <td background="bottombg.gif" width="500"></td>
      <td width="210"></td>
    </tr>
  </table>
</div>
</body>
</html>
