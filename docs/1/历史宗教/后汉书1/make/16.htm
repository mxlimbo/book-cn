<html>
<head>
<title>后汉书卷十四　宗室四王三侯列传　第四</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0">
    <tr>
      <td width="239" height="24"><img src="up1.gif" width="239" height="24"></td>
      <td width="537" background="up1bg.gif"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="167" height="49"><img src="up2left.gif" width="167" height="49"></td>
      <td valign="bottom"><img src="bg.gif" width="50" height="20"><a href="content.htm"><img src="top.gif" width="46" height="15" border="0"></a><img src="bg.gif" width="40" height="7"><a href="15.htm"><img src="last.gif" width="46" height="15" border="0"></a><img src="bg.gif" width="40" height="30"><a href="17.htm"><img src="next.gif" width="46" height="15" border="0"></a></td>
      <td width="19" background="rightbg.gif">&nbsp;</td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td valign="top" width="66" background="leftbg.gif"><img src="up3.gif" width="66" height="580"></td>
      <td valign="top" align="center"> 
        <table width="520" cellspacing="0" cellpadding="0" align="center" border="0">
          <tr> 
            <td> 
              <p align="center">&nbsp;</p>
              <p align="center" class="h">后汉书卷十四　宗室四王三侯列传　第四</p>
            </td>
          </tr>
        </table>
        <br>
        <table width="520" border="0" cellspacing="0" cellpadding="0" align="center">
          <tr> 
            <td>　　齐武王演字伯升，[一]光武之长兄也。性刚毅，慷慨有大节。自王莽篡汉，常愤愤，怀复社稷之虑，不事家人居业，倾身破产，交结天下雄俊。
              <p>　　注[一]演，引也，音衍。</p>
              <p>　　莽末，盗贼髃起，南方尤甚。伯升召诸豪杰计议曰：&quot;王莽暴虐，百姓分崩。今枯旱连年，兵革并起。[一]此亦天亡之时，复高祖之业，定万世之秋也。&quot;觽皆然之。于是分遣亲客，使邓晨起新野，光武与李通、李轶起于宛。伯升自发舂陵子弟，合七八千人，部署宾客，自称柱天都部。[二]使宗室刘嘉往诱新市、平林兵王匡、陈牧等，合军而进，屠长聚及唐子乡，杀湖阳尉，进拔棘阳，因欲攻宛。至小长安，与王莽前队大夫甄阜、属正梁丘赐战。时天密雾，汉军大败，姊元弟仲皆遇害，宗从死者数十人。伯升复收会兵觽，还保棘阳。</p>
              <p>　　注[一]东观记曰：&quot;王莽末年，天下大旱，蝗虫蔽天，盗贼髃起，四方溃畔。&quot;</p>
              <p>　　注[二]柱天者，若天之柱也。都部者，都统其众也。</p>
              <p>　　阜、赐乘胜，留辎重于蓝乡，[一]引精兵十万南渡黄淳水，[二]临*(泚)**[沘]*水，阻两川闲为营，绝后桥，示无还心。新巿、平林见汉兵数败，阜、赐军大至，各欲解去，伯升甚患之。会下江兵五千余人至宜秋，[三]乃往为说合从之埶，下江从之。语在王常传。伯升于是大飨军士，设盟约。休卒三日，分为六部，潜师夜起，袭取蓝乡。尽获其辎重。明旦，汉军自西南攻甄阜，下江兵自东南攻梁丘赐。至食时，赐陈溃，阜军望见散走，汉兵急追之，漤迫黄淳水，斩首溺死者二万余人，遂斩阜、赐。</p>
              <p>　　注[一]比阳县有蓝乡。</p>
              <p>　　注[二]郦元注水经曰：&quot;*(诸)**[赭]*水二湖流注，合为黄水，又南经棘阳县之黄淳聚，又谓之黄淳水。&quot;在今唐州湖阳县。萧该音&quot;淳&quot;作&quot;谆&quot;者误。</p>
              <p>　　注[三]宜秋，聚名，在沘阳县。</p>
              <p>　　王莽纳言将军严尤、秩宗将军陈茂闻阜、赐军败，引欲据宛，伯升乃陈兵誓觽，焚积聚，破釜甑，鼓行而前，[一]与尤、茂遇育阳下，战，大破之，斩首三千余级。尤、茂弃军走，伯升遂进围宛，自号柱天大将军。王莽素闻其名，大震惧，购伯升邑五万户，黄金十万斤，位上公。使长安中官署及天下乡亭皆画伯升像于塾，旦起射之。[二]</p>
              <p>　　注[一]破釜甑，示必死也。鼓行而前，言无所畏也。史记曰：&quot;项羽北救赵，渡河，沉船破釜甑。&quot;</p>
              <p>　　注[二]萧该音义亦作&quot;塾&quot;，引字林&quot;塾，门侧堂也&quot;。东观记、续汉书并作&quot;埻&quot;。</p>
              <p>　　说文云&quot;射臬也&quot;。广雅&quot;埻，的也&quot;。埻音之允反。</p>
              <p>　　自阜、赐死后，百姓日有降者，觽至十余万。诸将会议立刘氏以从人望，豪杰咸归于伯升。而新巿、平林将帅乐放纵，惮伯升威明而贪圣公懦弱，先共定策立之，然后使骑召伯升，示其议。伯升曰：&quot;诸将军幸欲尊立宗室，其德甚厚，然愚鄙之见，窃有未同。今赤眉起青、徐，众数十万，闻南阳立宗室，恐赤眉复有所立，如此，必将内争。今王莽未灭，而宗室相攻，是疑天下而自损权，非所以破莽也。且首兵唱号，鲜有能遂，陈胜、项籍，即其事也。舂陵去宛三百里耳，未足为功。遽自尊立，为天下准的，使后人得承吾敝，[一]非计之善者也。今且称王以号令。若赤眉所立者贤，相率而往从之；若无所立，破莽降赤眉，然后举尊号，亦未晚也。愿各详思之。&quot;诸将多曰&quot;善&quot;。将军张卬拔□击地曰：&quot;疑事无功。[二]今日之议，不得有二。&quot;觽皆从之。</p>
              <p>　　注[一]前书宋义曰：&quot;战胜则兵疲，我承其敝。&quot;</p>
              <p>　　注[二]史记曰，赵武灵王欲被胡服，肥义曰：&quot;疑事无功，疑行无名。&quot;</p>
              <p>　　圣公既即位，拜伯升为大司徒，封汉信侯。由是豪杰失望，多不服。平林后部攻新野，不能下。新野宰登城言曰：[一]&quot;得司徒刘公一信，愿先下。&quot;及伯升军至，即开城门降。五月，伯升拔宛。六月，光武破王寻、王邑。自是兄弟威名益甚。</p>
              <p>　　注[一]王莽改令长为宰，东观记曰，其宰潘临也。</p>
              <p>　　更始君臣不自安，遂共谋诛伯升，乃大会诸将，以成其计。更始取伯升宝□视之，绣衣御史申屠建随献玉玦，[一]更始竟不能发。及罢会，伯升舅樊宏谓伯升曰：&quot;昔鸿门之会，范增举玦以示项羽。[二]今建此意，得无不善乎？&quot;伯升笑而不应。初，李轶谄事更始贵将，[三]光武深疑之，常以戒伯升曰：&quot;此人不可复信。&quot;又不受。</p>
              <p>　　注[一]绣衣御史，武帝置，衣绣者，尊宠之也。玦，决也。令早决断。</p>
              <p>　　注[二]史记曰：&quot;项王留沛公饮，项伯东向坐，范增南向坐，沛公北向坐。范增数目项王，举所佩玉玦者三，项王默然不应。&quot;鸿门，地名，在新丰东七十里。</p>
              <p>　　注[三]贵将，朱鲔等也。</p>
              <p>　　伯升部将宗人刘稷，数陷陈溃围，勇冠三军。时将兵击鲁阳，[一]闻更始立，怒曰：&quot;本起兵图大事者，伯升兄弟也，今更始何为者邪？&quot;更始君臣闻而心忌之，以稷为抗威将军，稷不肯拜。更始乃与诸将陈兵数千人，先收稷，将诛之，伯升固争。李轶、朱鲔因劝更始并执伯升，即日害之。</p>
              <p>　　注[一]鲁阳，县，属南*(郡)**[阳]*，今汝州鲁山县也。</p>
              <p>　　有二子。建武二年，立长子章为太原王，兴为鲁王。十一年，徙章为齐王。十五年，追谥伯升为齐武王。</p>
              <p>　　章少孤，光武感伯升功业不就，抚育恩爱甚笃，以其少贵，欲令亲吏事，故使试守平阴令，[一]迁梁郡太守。[二]立二十一年薨，谥曰哀王。子炀王石嗣。</p>
              <p>　　建武二十七年，石始就国。三十年，封石弟张为下博侯。永平十四年，封石二子为乡侯。石立二十四年薨，子晃嗣。</p>
              <p>　　注[一]试守者，称职满岁为真。平阴，县，属河南郡。应劭云在平津南，故曰平阴。魏文帝改为河阴。故城在今洛阳县东北。济州平阴县东北五里亦有平阴故城。</p>
              <p>　　注[二]今宋州也。</p>
              <p>　　下博侯张以善论议，十六年，与奉车都尉窦固等[一]并出击匈奴，后进者多害其能，数被谮诉。建初中卒，肃宗下诏曪扬之，复封张子它人奉其祀。</p>
              <p>　　注[一]续汉志：&quot;奉车都尉，比二千石，无员，掌御乘舆车。&quot;</p>
              <p>　　晃及弟利侯刚与母太姬宗更相诬告。章和元年，有司奏请免晃、刚爵为庶人，徙丹阳。[一]帝不忍，下诏曰：&quot;朕闻人君正屏，有所不听。[二]宗尊为小君，[三]宫韂周备，出有辎軿之饰，[四]入有牖户之固，殆不至如谮者之言。[五]</p>
              <p>　　晃、刚愆乎至行，浊乎大伦，[六]甫刑三千，莫大不孝。朕不忍置之于理，其贬晃爵为芜湖侯，[七]削刚户三千。于戏！小子不勖大道，控于法理，以堕宗绪。[八]其遣谒者收晃及太姬玺绶。&quot;</p>
              <p>　　晃立十七年而降爵。晃卒，子无忌嗣。</p>
              <p>　　注[一]丹阳，*(故)*郡，*[故]*城在今润州江宁县东南。</p>
              <p>　　注[二]白虎通曰：&quot;所以设屏何？以自障也，示不极臣下之敬也。天子德大，故外屏；诸侯德小，故内屏。&quot;</p>
              <p>　　注[三]诸侯之妻曰小君。</p>
              <p>　　注[四]辎軿，有拥蔽之车也。列女传曰：&quot;齐孝公华孟姬谓公曰：'妾闻妃后踰阈必乘安车辎軿，下堂必从傅母保阿，进退则鸣玉佩，内饰则结绸缪，所以正心一意，自敛制也。'&quot;注[五]何休注公羊传曰：&quot;如其事曰诉，加诬焉曰谮。&quot;</p>
              <p>　　注[六]浊犹污也。伦，理也。孔子曰：&quot;欲洁其身而乱大伦。&quot;</p>
              <p>　　注[七]芜湖。解见章纪。</p>
              <p>　　注[八]控，引也。堕，毁也。</p>
              <p>　　帝以伯升首创大业，而后嗣罪废，心常愍之。时北海亦绝无后。及崩，遗诏令复二国。永元二年，乃复封无忌为齐王，是为惠王。立五十二年薨，子顷王喜嗣。立五年薨，子承嗣。建安十一年，国除。</p>
              <p>　　论曰：大丈夫之鼓动拔起，其志致盖远矣。若夫齐武王之破家厚士，岂游侠下客之为哉！[一]其虑将存乎配天之绝业，而痛明堂之不祀也。[二]及其发举大谋，在仓卒扰攘之中，使信先成于敌人，[三]赦岑彭以显义，[四]若此足以见其度矣。志高虑远，祸发所忽。[五]呜呼！古人以蜂虿为戒，[六]盖畏此也。</p>
              <p>　　诗云：&quot;敬之敬之，命不易哉！&quot;[七]</p>
              <p>　　注[一]下客谓毛遂、冯暖之徒也。</p>
              <p>　　注[二]王者以远祖配天，以父配上帝于明堂，将以存其绝业，复其祭祀。</p>
              <p>　　注[三]新野宰潘临云，请刘公一信而降。</p>
              <p>　　注[四]初，彭守宛，食尽降汉，诸将欲诛之。伯升曰：&quot;今举大事，当表义士，不如封之以劝其后。&quot;更始封彭为归德侯。</p>
              <p>　　注[五]谓不用樊宏、光武之言。忽，轻也。司马相如曰&quot;祸故多臧于隐微，而发于人之所忽&quot;也。</p>
              <p>　　注[六]虿，蝎也。左传臧文仲谓鲁君曰：&quot;君其无谓邾小。蜂虿有毒，而况国乎！&quot;</p>
              <p>　　注[七]诗周颂也。</p>
              <p>　　北海靖王兴，建武二年封为鲁王，嗣光武兄仲。</p>
              <p>　　初，南顿君娶同郡樊重女，字娴都。[一]娴都性婉顺，自为童女。不正容服不出于房，宗族敬焉，生三男三女：长男伯升，次仲，次光武；长女黄，次元，次伯姬。皇妣以初起兵时病卒，宗人樊巨公收敛焉。建武二年，封黄为湖阳长公主，伯姬为宁平长公主。</p>
              <p>　　元与仲俱殁于小长安，追爵元为新野长公主，十五年，追谥仲为鲁哀王。</p>
              <p>　　注[一]娴，胡闲反。说文：&quot;娴，雅也。&quot;</p>
              <p>　　兴其岁试守缑氏令。为人有明略，善听讼，甚得名称。迁弘农太守，亦有善政。</p>
              <p>　　[一]视事四年，上疏乞骸骨，征还京师，奉朝请。二十七年，始就国。明年，以鲁国益东海，[二]故徙兴为北海王。三十年，封兴子复为临邑侯。[三]中元二年，又封兴二子为县侯。显宗器重兴，每有异政，辄乘驿问焉。立三十九年薨，子敬王睦嗣。</p>
              <p>　　注[一]续汉书曰：&quot;弘农县吏张申有伏罪，兴收申案论，郡中震栗。时年旱，分遣文学循行属县，理冤狱，宥小过，应时甘雨降澍。&quot;</p>
              <p>　　注[二]续汉书曰：&quot;二郡二十九县，租入倍诸王也。&quot;</p>
              <p>　　注[三]临邑，县，属东*(海)**[郡]*，故城在今*(济)**[齐]*州东，亦名马坊城也。</p>
              <p>　　睦少好学，博通书传，光武爱之，数被延纳。显宗之在东宫，尤见幸待，入侍讽诵，出则执辔。[一]中兴初，禁网尚阔，而睦性谦恭好士，千里交结，自名儒宿德，莫不造门，由是声价益广。永平中，法宪颇峻，睦乃谢绝宾客，放心音乐。然性好读书，常为爱翫。岁终，遣中大夫奉璧朝贺，[二]召而谓之曰：&quot;朝廷设问寡人，[三]大夫将何辞以对？&quot;使者曰：&quot;大王忠孝慈仁，敬贤乐士。臣虽蝼蚁，敢不以实？&quot;睦曰：&quot;吁，子危我哉！[四]此乃孤幼时进趣之行也。[五]大夫其对以孤袭爵以来，志意衰惰，声色是娱，犬马是好。&quot;使者受命而行。其能屈申若此。</p>
              <p>　　注[一]乘舆，尊者居中，执辔在左。</p>
              <p>　　注[二]中大夫，王国官也。续汉志曰：&quot;中大夫，比六百石，无员，掌奉王使京都奉璧贺正月，及使诸国。本皆持节，后去节。&quot;尔雅曰：&quot;肉倍好谓之璧。&quot;</p>
              <p>　　好，孔也。</p>
              <p>　　注[三]朝廷谓天子也。</p>
              <p>　　注[四]吁音虚。孔安国注尚书曰：&quot;吁者，疑怪之声也。&quot;</p>
              <p>　　注[五]东观记、续汉书并云&quot;是吾幼时狂惷之行也&quot;。</p>
              <p>　　初，靖王薨，悉推财产与诸弟，虽王车服珍宝非列侯制，皆以为分，然后随以金帛赎之。睦能属文，作春秋旨义终始论及赋颂数十篇。又善史书，当世以为楷则。及寝病，帝驿马令作草书尺牍十首。[一]立十年薨，子哀王基嗣。</p>
              <p>　　注[一]说文云：&quot;牍，书版也。&quot;盖长一尺，因取名焉。</p>
              <p>　　永平十八年，封基二弟为县侯，二弟为乡侯。建初二年，又封基弟毅为平望侯。</p>
              <p>　　基立十四年薨，无子，肃宗怜之，不除其国。</p>
              <p>　　永元二年，和帝封睦庶子斟乡侯威为北海王，奉睦后。立七年，威以非睦子，又坐诽谤，槛车征诣廷尉，道自杀。</p>
              <p>　　永初元年，邓太后复封睦孙寿光侯普为北海王，是为顷王。延光二年，复封睦少子为亭侯。普立*[十]*七年薨，子恭王翼嗣；立十四年薨，子康王嗣，无后，建安十一年，国除。</p>
              <p>　　初，临邑侯复好学，能文章。永平中，每有讲学事，辄令复典掌焉。与班固、贾逵共述汉史，傅毅等皆宗事之。复子騊駼及从兄平望侯毅，并有才学。永宁中，邓太后召毅及騊駼入东观，与谒者仆射刘珍[一]着中兴以下名臣列士传。</p>
              <p>　　騊駼又自造赋、颂、书、论凡四篇。</p>
              <p>　　注[一]与平望侯毅并在文苑传。</p>
              <p>　　赵孝王良字次伯，光武之叔父也。平帝时举孝廉，为萧令。光武兄弟少孤，良抚循甚笃。及光武起兵，以事告，良大怒，[一]曰：&quot;汝与伯升志操不同，今家欲危亡，而反共谋如是！&quot;既而不得已，从军至小长安，汉兵大败，良妻及二子皆被害。[二]更始立，以良为国三老，从入关。更始败，良闻光武即位，乃亡奔洛阳。建武二年，封良为广阳王。五年，徙为赵王，始就国。十三年，降为赵公。频岁来朝。十七年，薨于京师。凡立十六年。子节王栩嗣。[三]建武三十年，封栩二子为乡侯。建初二年，复封栩十子为亭侯。</p>
              <p>　　注[一]东观记曰：&quot;光武初起兵，良搏手大呼曰：'我欲诣纳言严将军。'叱上起去。出阁，令人视之。还白方坐啖脯，良复讙呼。上言'不可讙露'。明旦欲去，前白良曰：'欲竟何时诣严将军所？'良意下，曰：'我为诈汝耳，当复何苦乎？'&quot;注[二]续汉书曰：&quot;阜、赐移书于良曰：'老子不率宗族，单藳骑牛，哭且行，何足赖哉！'&quot;注[三]栩音况羽反。</p>
              <p>　　栩立四十年薨，子顷王商嗣。永元三年，封商三弟为亭侯。元年，封商四子为亭侯。</p>
              <p>　　商立二十三年薨，子靖王宏*[嗣]*。立十二年薨，子惠王干嗣。</p>
              <p>　　元初五年，封干二弟为亭侯。是岁，赵相奏干居父丧私娉小妻，[一]又白衣出司马门，坐削中丘县。[二]时郎中南阳程坚素有志行，拜为干傅。坚辅以礼义，干改悔前过，坚列上，复所削县。本初元年，封干一子为亭侯。干立四十八年薨，子怀王豫嗣。豫薨，子献王赦嗣。赦薨，子珪嗣，建安十八年徙封博陵王。</p>
              <p>　　立九年，魏初以为崇德侯。</p>
              <p>　　注[一]小妻，妾也。</p>
              <p>　　注[二]王宫门有兵韂，亦为司马门。东观记曰：&quot;干私出国，到魏郡邺、易阳，止宿亭，令奴金盗取亭席，金与亭佐孟常争言，以刃伤常，部吏追逐，干藏逃，金绞杀之，悬其尸道边树。相国举奏，诏书削*[中丘]*。&quot;中丘，县，属赵国，故城在今邢州内丘县西。随室讳&quot;忠&quot;，故改为&quot;内&quot;焉。</p>
              <p>　　城阳恭王祉字巨伯，[一]光武族兄舂陵康侯敞之子也。</p>
              <p>　　注[一]东观记：&quot;初名终，后改为祉。&quot;</p>
              <p>　　敞曾祖父节侯买，以长沙定王子封于零道之舂陵乡，为舂陵侯。买卒，子戴侯熊渠嗣。熊渠卒，子考侯仁嗣。仁以舂陵地埶下湿，山林毒气，上书求减邑内徙。[一]元帝初元四年，徙封南阳之白水乡，犹以舂陵为国名，遂与从弟钜鹿都尉回及宗族往家焉。仁卒，子敞嗣。敞谦俭好义，尽推父时金宝财产与昆弟，荆州刺史上其义行，拜庐江都尉。[二]岁余，会族兄安觽侯刘崇起兵，[三]王莽畏恶刘氏，征敞至长安，免归国。[四]</p>
              <p>　　注[一]东观记曰：&quot;考侯仁于时见户四百七十六，上书愿减户徙南阳，留子男昌守坟墓，元帝许之。&quot;</p>
              <p>　　注[二]南阳郡是荆州所管，故刺史上其行义也。续汉书曰&quot;侯等助祭明堂，以例益户二百，敞以有行义，拜为庐江都尉&quot;也。</p>
              <p>　　注[三]安觽康侯丹，长沙定王子，崇即丹之玄孙之子。</p>
              <p>　　注[四]东观记曰：&quot;敞临庐江岁余，遭旱，行县，人持枯稻，自言稻皆枯。吏强责租。敞应曰：'太守事也。'载枯稻至太守所。酒数行，以语太守，太守曰：</p>
              <p>　　'无有。'敞以枯稻示之，太守曰：'都尉事邪？'敞怒叱太守曰：'鼠*[子]*何敢尔！'刺史举奏，莽征到长安，免就国。&quot;</p>
              <p>　　先是平帝时，敞与崇俱朝京师，助祭明堂。[一]崇见莽将危汉室，私谓敞曰：&quot;安汉公擅国权，髃臣莫不回从，[二]社稷倾覆至矣。太后春秋高，天子幼弱，[三]</p>
              <p>　　高皇帝所以分封子弟，盖为此也。&quot;敞心然之。及崇事败，敞惧，欲结援树党，乃为祉娶高陵侯翟宣女为妻。[四]会宣弟义起兵欲攻莽，南阳捕杀宣女，祉坐系狱。敞因上书谢罪，愿率子弟宗族为士卒先。莽新居摄，欲慰安宗室，故不被刑诛。及莽篡立，刘氏为侯者皆降称子，食孤卿禄，[五]后皆夺爵。及敞卒，祉遂特见废，又不得官为吏。</p>
              <p>　　注[一]平帝时王莽辅政，祫祭明堂，诸侯王二十八人，列侯百二十人，宗室子九百余人，征助祭也。</p>
              <p>　　注[二]回，曲。</p>
              <p>　　注[三]谓元后、平帝也。</p>
              <p>　　注[四]宣，丞相方进之子也，袭父侯爵。东观记曰&quot;敞为嫡子终娶宣子女习为妻，宣使嫡子姬送女入门，二十余日，义起兵&quot;也。</p>
              <p>　　注[五]孤者，特也。卑于公，尊于卿，特置之，故曰孤。礼记&quot;上农夫食九人，诸侯下士视上农夫，中士倍下士，上士倍中士，下大夫倍上士，卿四大夫禄&quot;也。</p>
              <p>　　祉以故侯嫡子，行淳厚，宗室皆敬之。及光武起兵，祉兄弟相率从军，前队大夫甄阜尽收其家属系宛狱。及汉兵败小长安，祉挺身还保棘阳，甄阜尽杀其母弟妻子。更始立，以祉为太常将军，绍封舂陵侯。从西入关，封为定陶王。别将击破刘婴于临泾。</p>
              <p>　　及更始降于赤眉，祉乃闲行亡奔洛阳。是时宗室唯祉先至，光武见之欢甚。[一]</p>
              <p>　　建武二年，封为城阳王，赐乘舆、御物、车马、衣服。追谥敞为康侯。十一年，祉疾病，上城阳王玺绶，愿以列侯奉先人祭祀。帝自临其疾。祉薨，年四十三，谥曰恭王，竟不之国，葬于洛阳北芒。</p>
              <p>　　注[一]东观记曰：&quot;祉以建武二年三月见于怀宫。&quot;</p>
              <p>　　十三年，封祉嫡子平为蔡阳侯，以奉祉祀；平弟坚为高乡侯。</p>
              <p>　　初，建武二年，以皇祖、皇考墓为昌陵，置陵令守视；后改为章陵，因以舂陵为章陵县。十八年，立考侯、康侯庙，比园陵，置啬夫。[一]诏零陵郡奉祠节侯、戴侯庙，以四时及腊岁五祠焉。[二]置啬夫、佐吏各一人。</p>
              <p>　　注[一]啬夫本乡官，主知赋役多少，平其差品。园陵置之，知祭祀、征求诸事。</p>
              <p>　　注[二]腊，岁终祭神之名也。</p>
              <p>　　平后坐与诸王交通，国除。永平五年，显宗更封平为竟陵侯。平卒，子真嗣。</p>
              <p>　　真卒，子禹嗣。禹卒，子嘉嗣。</p>
              <p>　　泗水王歙字经孙，[一]光武族父也。歙子终，与光武少相亲爱。汉兵起，始及唐子，终诱杀湖阳尉。更始立，歙从入关，封为元氏王，终为侍中。更始败，歙、终东奔洛阳。建武二年，立歙为泗水王，终为淄川王。[二]十年，歙薨，封小子燀为堂溪侯，[三]奉歙后。终居丧思慕，哭泣二十余日，亦薨。封长子柱为邔侯，[四]以奉终祀，又封终子凤曲阳侯。[五]</p>
              <p>　　注[一]歙音许及反。</p>
              <p>　　注[二]今淄州县也。</p>
              <p>　　注[三]燀，字林云&quot;灼也，音充善反&quot;。续汉志：&quot;汝南吴房县有堂溪亭。&quot;&quot;燀&quot;或作&quot;辉&quot;。</p>
              <p>　　注[四]邔，县，属南郡，故城在今襄州。邔音其纪反。</p>
              <p>　　注[五]曲阳，县，属东海郡，故城在今海州朐山县西南。</p>
              <p>　　歙从父弟茂，年十八，汉兵之起，茂自号刘失职，[一]亦聚觽京、密闲，[二]</p>
              <p>　　称厌新将军。攻下颍川、汝南，觽十余万人。光武既至河内，茂率觽降，封为中山王。十三年，宗室为王者皆降为侯，更封茂为穰侯。</p>
              <p>　　注[一]续汉志曰：&quot;茂自号为刘先职。&quot;</p>
              <p>　　注[二]京，县，属河南郡，郑之京邑，故城在今郑州荥阳县东南。密，县，属河南郡，故城在今密县东南。</p>
              <p>　　茂弟匡，亦与汉兵俱起。建武二年，封宜春侯。为人谦逊，永平中为宗正。子浮嗣，封朝阳侯。[一]</p>
              <p>　　注[一]朝阳，县，属南*(郡)**[阳]*，故城在今邓州穰县南，今谓之朝城。</p>
              <p>　　浮弟尚，永元中为征西将军。浮传国至孙护，无子，封绝。延光中，护从兄绬与安帝乳母王圣女伯荣私通，遂取伯荣为妻，得绍护封为朝阳侯，位侍中。及王圣败，贬爵为亭侯。</p>
              <p>　　安成孝侯赐字子琴，光武族兄也。祖父利，苍梧太守。[一]赐少孤。兄显报怨杀人，吏捕显杀之。赐与显子信卖田宅，同拋[二]财产，结客报吏，[三]皆亡命逃伏，遭赦归。会伯升起兵，乃随从攻击诸县。</p>
              <p>　　注[一]苍梧，郡，今梧州县也。</p>
              <p>　　注[二]普交反。</p>
              <p>　　注[三]续汉书曰：&quot;王莽时诸刘抑废，为郡县所侵。蔡阳国釜亭*(侯)**[候]*长醉*(询)**[纮]*更始父子张，子张怒，刺杀亭长。后十余岁，亭长子报杀更始弟骞。赐兄*[显]*欲为报怨，宾客转劫人，发觉，州郡杀显狱中。赐与显子信结客陈政等九人，燔烧杀亭长妻子四人。&quot;</p>
              <p>　　更始既立，以赐为光禄勋，封广汉侯。及伯升被害，代为大司徒，将兵讨汝南。</p>
              <p>　　未及平，更始又以信为奋威大将军，代赐击汝南，赐与更始俱到洛阳。更始欲令亲近大将徇河北，未知所使。赐言诸家子独有文叔可用，大司马朱鲔等以为不可，更始狐疑，赐深劝之，乃拜光武行大司马，持节过河。是日以赐为丞相，令先入关，修宗庙宫室。还迎更始都长安，封赐为宛王，拜前大司马，使持节镇抚关东。二年春，赐就国于宛，典将六部兵。[一]后赤眉破更始，赐所领六部亦稍散畔，乃去宛保育阳。</p>
              <p>　　注[一]伯升初起，置六部之兵。</p>
              <p>　　闻光武即位，乃西之武关，迎更始妻子将诣洛阳。帝嘉赐忠，建武二年，封为慎侯。[一]十三年，更增户邑，定封为安成侯，奉朝请。以赐有恩信，故亲厚之，数蒙燕私，时幸其第，恩赐特异。赐辄赈与故旧，无有遗积。帝为营頉堂，起祠庙，置吏卒，如舂陵孝侯。二十八年卒，子闵嗣。</p>
              <p>　　注[一]慎，县，属汝南郡，故城在今颍州颍上县西北。</p>
              <p>　　三十年，帝复封闵弟嵩为白牛侯。[一]坐楚事，[二]辞语相连，国除。闵卒，子商嗣，徙封为白牛侯。商卒，子昌嗣。</p>
              <p>　　注[一]白牛，盖乡亭之号也，今在邓州东也。</p>
              <p>　　注[二]谓楚王英谋反。</p>
              <p>　　初，信为更始讨平汝南，因封为汝阴王。[一]信遂将兵平定江南，据豫章。光武即位，桂阳太守张隆击破之，信乃诣洛阳降，以为汝阴侯。永平十三年，亦坐楚事国除。</p>
              <p>　　注[一]汝阴属汝*(州)*南郡，故城即今颍*(川)**[州]**(郡)*汝阴县也。</p>
              <p>　　成武孝侯顺字平仲，光武族兄也。父庆，[一]舂陵侯敞同产弟。顺与光武同里闬，[二]少相厚。</p>
              <p>　　注[一]续汉*(志)**[书]*：&quot;庆字翁敖。&quot;</p>
              <p>　　注[二]闬，里门也。</p>
              <p>　　更始即位，以庆为燕王，顺为虎牙将军。会更始降赤眉，庆为乱兵所*(叔)**[杀]*，顺乃闲行诣光武，拜为南阳太守。建武二年，封成武侯，[一]</p>
              <p>　　邑户最大，租入倍宗室诸家。八年，使击破六安贼，[二]因拜为六安太守。数年，帝欲征之，吏人上书请留。十一年卒，帝使使者迎丧，亲自临吊。子遵嗣，坐与诸王交通，降为端氏侯。[三]遵卒，子弇嗣。弇卒，无嗣，国除。永平十年，显宗幸章陵，追念旧恩，封顺弟子三人为乡侯。</p>
              <p>　　注[一]成武，县，属山阳郡，今曹州县也。</p>
              <p>　　注[二]六安即庐州也。</p>
              <p>　　注[三]端氏，县，属河东郡，故城在今泽州端氏县西北。</p>
              <p>　　初，顺叔父弘[一]娶于樊氏，皇妣之从妹也。生二子：敏，国。与母随更始在长安。建武二年，诣洛阳，光武封敏为甘里侯，[二]国为弋阳侯。[三]敏通经有行，永平初，官至越骑校尉。</p>
              <p>　　注[一]东观记曰：&quot;弘字孺孙，先起义兵，卒。&quot;</p>
              <p>　　注[二]颍州颍上县西北有甘城。</p>
              <p>　　注[三]弋阳，县，属汝南郡，侯国也，故城在今光州定城县西也。</p>
              <p>　　弘弟梁，以侠气闻，[一]更始元年，起兵豫章，欲徇江东，自号&quot;就汉大将军&quot;，暴病卒。[二]</p>
              <p>　　注[一]东观记曰：&quot;梁字季少。&quot;</p>
              <p>　　注[二]东观记曰：&quot;病筋挛卒。&quot;</p>
              <p>　　顺阳怀侯嘉字孝孙，光武族兄也。父宪，[一]舂陵侯敞同产弟。嘉少孤，性仁厚，南顿君养视如子，后与伯升俱学长安，习尚书、春秋。</p>
              <p>　　注[一]续汉*(志)**[书]*曰：&quot;宪字翁君。&quot;</p>
              <p>　　及义兵起，嘉随更始征伐。汉军之败小长安也，嘉妻子遇害。更始即位，以为偏将军。及攻破宛，封兴德侯，迁大将军。击延岑于冠军，降之。更始既都长安，以嘉为汉中王、扶威大将军，持节就国，都于南郑，觽数十万。建武二年，延岑复反，攻汉中，围南郑，嘉兵败走。岑遂定汉中，进兵武都，为更始柱功侯李宝所破。岑走天水，公孙述遣将侯丹取南郑。嘉收散卒，得数万人，以宝为相，从武都南击侯丹，不利，还军河池、下辨。[一]复与延岑连战，岑引北入散关，[二]至陈仓，嘉追击破之。更始邓王廖湛将赤眉十八万攻嘉，嘉与战于谷口，[三]大破之。嘉手杀湛，遂到云阳就谷。</p>
              <p>　　注[一]河池，县，属武都郡，一名仇池，今凤州县也。下辨。县名，今成州同谷县也。</p>
              <p>　　注[二]散关，故城在今陈仓县南十里，有散谷水，因取名焉。</p>
              <p>　　注[三]谷口，县，故城今醴泉县东北四十里。郦元水经注曰：&quot;泾水东经九嵕山东中山西，谓之谷口。&quot;</p>
              <p>　　李宝等闻邓禹西征，拥兵自守，劝嘉且观成败。光武闻之，告禹曰：&quot;孝孙素谨善，少且亲爱，当是长安轻薄儿误之耳。&quot;禹即宣帝旨，嘉乃因来歙诣禹于云阳。三年，到洛阳，从征伐，拜为千乘太守。六年，病，上书乞骸骨，征诣京师。十三年，封为顺阳侯。秋，复封嘉子廧为黄李侯。十五年，嘉卒。子参嗣，有罪，削为南乡侯。永平中，参为城门校尉。参卒，子循嗣。循卒，子章嗣。</p>
              <p>　　赞曰：齐武沈雄，义戈乘风。[一]仓卒匪图，亡我天工。城阳早协，赵孝晚同。</p>
              <p>　　泗水三侯，或恩或功。</p>
              <p>　　注[一]以义举兵，乘风云之会也。</p>
              <p>　　校勘记</p>
              <p>　　五五０页二行临*(泚)**[沘]*水集解引惠栋说，谓续志作&quot;比水&quot;，水经注作&quot;沘水&quot;。按：光武纪亦作&quot;沘水&quot;，今据改。</p>
              <p>　　五五０页九行*(诸)**[赭]*水二湖流注据汲本改。按：赭水亦作&quot;堵水&quot;，&quot;诸&quot;乃&quot;堵&quot;之形误。</p>
              <p>　　五五０页一０行萧该音&quot;萧&quot;原斗&quot;肃&quot;，径改正。按：影印绍兴本此卷仍有阙佚，取它本补配，故多斗脱，以下凡遇极明显字之斗字及脱文，皆径予改补，不作校记。</p>
              <p>　　五五０页一一行宜秋聚名在沘阳县按：&quot;沘&quot;原斗&quot;泚&quot;，各本皆未正。又按：</p>
              <p>　　续志宜秋聚在平氏县。</p>
              <p>　　五五０页一二行引欲据宛按：张□谓案下文&quot;引&quot;下少&quot;兵&quot;字。</p>
              <p>　　五五０页一四行自号柱天大将军按：校补谓袁纪云自号柱天将军，无&quot;大&quot;字。</p>
              <p>　　五五一页一一行将军张卬&quot;卬&quot;原斗&quot;漖&quot;，据殿本改正。按：通鉴亦作&quot;卬&quot;，考异谓司马彪续汉书&quot;卬&quot;作&quot;印&quot;，袁宏后汉纪作&quot;斤&quot;，皆误，今从范晔后汉书。</p>
              <p>　　五五三页一行鲁阳县属南*(郡)**[阳]*据集解王先谦说改。</p>
              <p>　　五五四页四行丹阳*(故)*郡*[故]*城在今润州江宁县东南按：&quot;郡故&quot;二字各本皆斗倒，今正。</p>
              <p>　　五五五页四行盖畏此也按：汲本&quot;畏&quot;作&quot;谓&quot;。</p>
              <p>　　五五五页一四行南顿君娶同郡樊重女字娴都按：集解引沉钦韩说，谓袁纪&quot;娴都&quot;作&quot;归都&quot;。</p>
              <p>　　五五六页一一行临邑县属东*(海)**[郡]*故城在今*(济)**[齐]*州东集解引沉钦韩说，谓临邑汉志属东郡，此误。旧唐志临邑县属齐州，注云济州，亦误。</p>
              <p>　　今据改。</p>
              <p>　　五五八页三行复封睦少子为亭侯按：李慈铭谓&quot;睦&quot;当作&quot;普&quot;。</p>
              <p>　　五五八页四行普立*[十]*七年薨据殿本考证补。按：考证谓普以安帝永初元年封，至延光元年为十七年。</p>
              <p>　　五五八页一三行子节王栩嗣按：殿本考证谓&quot;栩&quot;字章帝纪作&quot;旴&quot;。</p>
              <p>　　五五九页七行元年封商四子为亭侯按：汲本&quot;元年&quot;上有&quot;元兴&quot;二字。殿本考证谓应补&quot;元兴&quot;二字，而疑封在商既薨之后，不应载于商未薨之前。校补则谓商薨宏嗣，果封在元兴元年，则当称宏弟，不当仍称商子；既云商子，则其封自在商未薨之前。&quot;元年&quot;或是&quot;六年&quot;形近之误。&quot;元兴&quot;二字不当补。</p>
              <p>　　五五九页八行子靖王宏*[嗣]*据集解王先谦说补。</p>
              <p>　　五五九页一五行诏书削*[中丘]*据刊误补。</p>
              <p>　　五六０页一行光武族兄舂陵康侯敞按：姚范谓节侯买乃光武之高祖，敞之曾祖，则敞乃光武之族父，非兄也。光武纪章怀注亦云舂陵侯敞，光武季父，则此传&quot;兄&quot;字误也。</p>
              <p>　　五六０页三行封于零道之舂陵乡按：集解引钱大昕说，谓前志、续志俱作&quot;泠道&quot;。</p>
              <p>　　五六０页四行子考侯仁嗣集解引惠栋说，东观记宗室传作&quot;孝侯&quot;。又引洪颐*说，谓前书王子侯表作&quot;孝侯仁&quot;。按：后安城孝侯赐传亦称&quot;舂陵孝侯&quot;。</p>
              <p>　　五六０页七行会族兄安觽侯刘崇起兵按：集解引沉钦韩说，谓崇于敞为族子，非族兄。校补谓今案前书年表，舂陵侯买三传至敞，安觽侯丹五传始至崇，则崇且为敞族孙，非仅族子也。</p>
              <p>　　五六０页一三行都尉事邪按：殿本&quot;邪&quot;作&quot;也&quot;，与今东观记合，校补谓作&quot;邪&quot;义较长。</p>
              <p>　　五六０页一三行敞怒叱太守曰鼠*[子]*何敢尔集解引周寿昌说，谓&quot;鼠&quot;下应有&quot;子&quot;字。王先谦谓周说是，东观记正作&quot;鼠子何敢尔&quot;。今据补。</p>
              <p>　　五六二页一０行置啬夫佐吏各一人按：刊误谓&quot;吏&quot;当作&quot;史&quot;。</p>
              <p>　　五六三页一行泗水王歙字经孙按：集解引惠栋说，谓袁宏纪&quot;经孙&quot;作&quot;经世&quot;。</p>
              <p>　　五六三页一行始及唐子按：集解王先谦谓&quot;子&quot;下脱&quot;乡&quot;字。</p>
              <p>　　五六三页七行燀或作辉按：殿本&quot;燀&quot;作&quot;惮&quot;。</p>
              <p>　　五六三页一二行更封茂为穰侯集解引钱大昕说，谓光武纪茂封单父侯。按：沉钦韩谓熊方补后汉书年表云以单父侯更封穰侯，当是。</p>
              <p>　　五六四页三行属南*(郡)**[阳]*据集解引惠栋说改。</p>
              <p>　　五六四页六行安成孝侯赐按：汲本、殿本&quot;成&quot;作&quot;城&quot;。</p>
              <p>　　五六四页一一行蔡阳国釜亭*(侯)**[候]*长醉*(询)**[纮]*更始父子张&quot;候&quot;字据汲本改。&quot;纮&quot;字据集解引陈景云说改。</p>
              <p>　　五六四页一二行赐兄*[显]*欲为报怨据汲本补。</p>
              <p>　　五六五页九行定封为安成侯按：殿本&quot;成&quot;作&quot;城&quot;。</p>
              <p>　　五六六页四行汝阴属汝*(州)*南郡故城即今颍*(川)**[州]**(郡)*汝阴县也据汲本改。</p>
              <p>　　五六六页七行续汉*(志)**[书]*庆字翁敖陈景云谓&quot;志&quot;当作&quot;书&quot;，续志中亦无此语。今据改。</p>
              <p>　　五六七页二行六安即庐州也按：集解引沉钦韩说，谓桓谭传注云&quot;六安在寿州安丰县南&quot;，是，此误。</p>
              <p>　　五六七页一四行续汉*(志)**[书]*曰宪字翁君据陈景云说改。</p>
            </td>
          </tr>
        </table>
        <p>&nbsp;</p><table width="460" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='15.htm'>上一页 </a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='17.htm'>下一页 </a></div>
                  </td>
                </tr>
              </table>
              <p align=center>作者：[南朝宋]范晔 
              <hr width=90%>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
        
      </td>
      <td valign="top" width="19"><img src="rightbg.gif" width="19" height="400"><img src="right.gif" width="19" height="146"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="66" height="21"><img src="bottom1.gif" width="66" height="21"></td>
      <td background="bottombg.gif" width="500"></td>
      <td width="210"></td>
    </tr>
  </table>
</div>
</body>
</html>
