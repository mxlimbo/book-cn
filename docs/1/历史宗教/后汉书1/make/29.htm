<html>
<head>
<title>后汉书卷二十七　宣张二王杜郭吴承郑赵列传　第十七</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0">
    <tr>
      <td width="239" height="24"><img src="up1.gif" width="239" height="24"></td>
      <td width="537" background="up1bg.gif"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="167" height="49"><img src="up2left.gif" width="167" height="49"></td>
      <td valign="bottom"><img src="bg.gif" width="50" height="20"><a href="content.htm"><img src="top.gif" width="46" height="15" border="0"></a><img src="bg.gif" width="40" height="7"><a href="28.htm"><img src="last.gif" width="46" height="15" border="0"></a><img src="bg.gif" width="40" height="30"><a href="30.htm"><img src="next.gif" width="46" height="15" border="0"></a></td>
      <td width="19" background="rightbg.gif">&nbsp;</td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td valign="top" width="66" background="leftbg.gif"><img src="up3.gif" width="66" height="580"></td>
      <td valign="top" align="center"> 
        <table width="520" cellspacing="0" cellpadding="0" align="center" border="0">
          <tr> 
            <td> 
              <p align="center">&nbsp;</p>
              <p align="center" class="h">后汉书卷二十七　<br>
                宣张二王杜郭吴承郑赵列传　第十七</p>
            </td>
          </tr>
        </table>
        <br>
        <table width="520" border="0" cellspacing="0" cellpadding="0" align="center">
          <tr> 
            <td>　　宣秉字巨公，冯翊云阳人也。少修高节，显名三辅。哀、平际，见王氏据权专政，侵削宗室，有逆乱萌，遂隐遁深山，州郡连召，常称疾不仕。王莽为宰衡，辟命不应。[一]及莽篡位，又遣使者征之，秉固称疾病。更始即位，征为侍中。
              <p>　　建武元年，拜御史中丞。[二]光武特诏御史中丞与司隶校尉、尚书令[三]会同并专席而坐，故京师号曰&quot;三独坐&quot;。明年，迁司隶校尉。务举大纲，简略苛细，百僚敬之。[四]</p>
              <p>　　注[一]周公为太宰，伊尹为阿衡，莽欲兼之，故以为号。</p>
              <p>　　注[二]前书曰，御史中丞，秦官，秩千石，在殿中兰台，掌图籍秘书，外督部刺史，内领侍御史，纠察百寮。</p>
              <p>　　注[三]续汉志曰&quot;尚书令一人，千石，秦官。武帝用宦者，成帝用士人&quot;也。</p>
              <p>　　注[四]说文曰：&quot;苛，细草也。&quot;以喻*(类)**[烦]*杂也。</p>
              <p>　　秉性节约，常服布被，蔬食瓦器。帝尝幸其府舍，见而叹曰：&quot;楚国二龚，不如云阳宣巨公。&quot;[一]即赐布帛帐帷什物。[二]四年，拜大司徒司直。[三]所得禄奉，辄以收养亲族。其孤弱者，分与田地，自无担石之储。[四]六年，卒于官，帝敏惜之，除子彪为郎。[五]</p>
              <p>　　注[一]二龚谓龚胜字君宾，龚舍字君倩，二人皆以清苦立节著名，事见前书。</p>
              <p>　　注[二]周礼：&quot;幕人，掌帷帟幄幕。&quot;郑玄曰：&quot;在旁曰帷。&quot;尔雅曰：&quot;帱谓之帐。&quot;军法，五人为伍，二伍为什，则共其器物，故通谓生生之具为什物。</p>
              <p>　　注[三]司直，武帝元狩五年置，比二千石，掌佐丞相举不法。哀帝元寿二年，改丞相为大司徒，中兴因而不改，犹置司直。至建武十一年省司直，置长史一人，署诸曹事。至二十七年，司徒又去&quot;大&quot;字。见前书及续汉书。</p>
              <p>　　注[四]前书音义曰：&quot;齐人名小罂为担，今江淮人谓一石为一担。&quot;担音丁滥反。</p>
              <p>　　注[五]东观记曰，彪官至玄菟太守。</p>
              <p>　　张湛字子孝，扶风平陵人也。矜严好礼，动止有则，居处幽室，必自修整，虽遇妻子，若严君焉。[一]及在乡党，详言正色，[二]三辅以为仪表。[三]人或谓湛伪诈，湛闻而笑曰：&quot;我诚诈也。人皆诈恶，我独诈善，不亦可乎？&quot;</p>
              <p>　　注[一]周易家人卦曰：&quot;家人有严君*[焉]*，父母之谓也。&quot;</p>
              <p>　　注[二]详，审也。</p>
              <p>　　注[三]仪，法也。表，正也。书曰：&quot;仪表万邦。&quot;</p>
              <p>　　成哀闲，为二千石。王莽时，历太守、都尉。</p>
              <p>　　建武初，为左冯翊。在郡修典礼，设条教，政化大行。后告归平陵，望寺门而步。[一]主簿进曰：&quot;明府位尊德重，不宜自轻。&quot;[二]湛曰：&quot;礼，下公门，轼辂马。[三]孔子于乡党，恂恂如也。[四]父母之国，所宜尽礼，何谓轻哉？&quot;</p>
              <p>　　[五]</p>
              <p>　　注[一]告，请也。告归谓请假归。寺门即平陵县门也。风俗通曰：&quot;寺者，嗣也。</p>
              <p>　　理事之吏，嗣续于其中也。&quot;</p>
              <p>　　注[二]郡守所居曰府。明府者，尊高之称。前书韩延寿为东郡太守，门卒谓之明府，亦其义也。</p>
              <p>　　注[三]辂，大也。君所居曰路寑，车曰辂车，马曰辂马。轼，车前横木也。乘车必正立，有所敬则抚轼，谓小俛也。礼记曰：&quot;大夫士下公门，式辂马。&quot;郑玄云：&quot;所以广敬。&quot;</p>
              <p>　　注[四]论语之文也。郑玄云&quot;恂恂，恭顺貌&quot;也。</p>
              <p>　　注[五]史记孔子谓门弟子曰：&quot;鲁，坟墓所处，父母之国也。&quot;诗曰&quot;惟桑与梓，必恭敬止&quot;也。</p>
              <p>　　五年，拜光禄勋。[一]光武临朝，或有惰容，湛辄陈谏其失。常乘白马，帝每见湛，辄言&quot;白马生且复谏矣&quot;。</p>
              <p>　　注[一]前书光禄勋本名郎中令，秦官，武帝改焉，秩中二千石，掌大夫、郎中从官。</p>
              <p>　　七年，以病乞身，拜光禄大夫，代王丹为太子太傅。及郭后废，[一]因称疾不朝，拜太中大夫，居中东门候舍，[二]故时人号曰中东门君。帝数存问赏赐。后大司徒戴涉被诛，[三]帝强起湛以代之。湛至朝堂，遗失溲便，[四]因自陈疾笃，不能复任朝事，遂罢之。后数年，卒于家。</p>
              <p>　　注[一]建武十七年废。</p>
              <p>　　注[二]汉官仪曰：&quot;洛阳十二门，东面三门，最北门名上东门，次南曰中东门。</p>
              <p>　　每门校尉一人，秩二千石；司马一人，秩千石；候一人，秩六百石。&quot;候舍，盖候之所居。</p>
              <p>　　注[三]涉字叔平，冀州清河人也，坐所举人盗金下狱。</p>
              <p>　　注[四]溲，小便也。溲音所流反。</p>
              <p>　　王丹字仲回，京兆下邽人也。哀﹑平时，仕州郡。王莽时，连征不至。家累千金，隐居养志，好施周急。[一]每岁农时，辄载酒肴于田闲，候勤者而劳之。[二]</p>
              <p>　　其墯□者，耻不致丹，皆兼功自厉。[三]邑聚相率，以致殷富。其轻黠游荡废业为患者，辄晓其父兄，使黜责之。没者则赙给，亲自将护。其有遭丧忧者，辄待丹为办，乡邻以为常。行之十余年，其化大洽，风俗以笃。</p>
              <p>　　注[一]周急谓周济困急也。孔子曰：&quot;君子周急不继富。&quot;</p>
              <p>　　注[二]东观记曰：&quot;载酒肴，便于田头大树下饮食劝勉之，因留其余酒肴而去。&quot;</p>
              <p>　　注[三]□与懒同，音力□反。</p>
              <p>　　丹资性方絜，疾恶强豪。时河南太守同郡陈遵，关西之大侠也。[一]其友人丧亲，遵为护丧事，赙助甚丰。丹乃怀缣一匹，陈之于主人前，曰：&quot;如丹此缣，出自机杼。&quot;遵闻而有臱色。自以知名，欲结交于丹，丹拒而不许。[二]</p>
              <p>　　注[一]遵字孟公，杜陵人也。见前书。</p>
              <p>　　注[二]东观记曰：&quot;更始时，遵为大司马*[护军]*，出使匈奴，过辞于丹。丹曰：</p>
              <p>　　'俱遭反复，唯我二人为天所遗。今子当之绝域，无以相赠，赠子以不拜。'遂揖而别，遵甚悦之。&quot;</p>
              <p>　　会前将军邓禹西征关中，军粮乏，丹率宗族上麦*(一)**[二]*千斛。禹表丹领左冯翊，称疾不视事，免归。后征为太子少傅。</p>
              <p>　　时大司徒侯霸欲与交友，及丹被征，遣子昱候于道。昱迎拜车下，丹下荅之。</p>
              <p>　　昱曰：&quot;家公欲与君结交，何为见拜？&quot;丹曰：&quot;君房有是言，丹未之许也。&quot;</p>
              <p>　　丹子有同门生丧亲，家在中山，白丹欲往奔慰。结侣将行，丹怒而挞之，[一]</p>
              <p>　　令寄缣以祠焉。[二]或问其故。丹曰：&quot;交道之难，未易言也。世称管﹑鲍，次则王﹑贡。[三]张﹑陈凶其终，萧﹑朱隙其末，[四]故知全之者鲜矣。&quot;时人服其言。</p>
              <p>　　注[一]东观记曰：&quot;丹怒挞之五十。&quot;</p>
              <p>　　注[二]东观记曰：&quot;寄帛二匹以祠焉。&quot;</p>
              <p>　　注[三]史记曰：&quot;管夷吾，颍上人。尝与鲍叔牙游，叔牙知其贤。管仲贫困，尝欺鲍叔牙，鲍叔牙终善遇之。管仲曰：'生我者父母，知我者鲍叔。'&quot;前书，王吉字子阳，贡禹字少翁，并琅邪人也。二人相善，时人为之语：&quot;王阳在位，贡禹弹冠。&quot;言其趣舍同也。</p>
              <p>　　注[四]张耳﹑陈余初为刎颈交，后构隙。耳后为汉将兵，杀陈余于泜水之上。</p>
              <p>　　萧育字次君，朱博字子元，二人为友，着闻当代，后有隙不终，故时以交为难。</p>
              <p>　　并见前书。</p>
              <p>　　客初有荐士于丹者，因选举之，而后所举者陷罪，丹坐以免。客臱惧自绝，而丹终无所言。寻复征为太子太傅，乃呼客谓曰：&quot;子之自绝，何量丹之薄也？&quot;</p>
              <p>　　不为设食以罚之，相待如旧。其后逊位，卒于家。</p>
              <p>　　王良字仲子，东海兰陵人也。少好学，习小夏侯尚书。[一]王莽时，寑病不仕，教授诸生千余人。</p>
              <p>　　注[一]夏侯建，大夏侯胜之从兄子也。建受尚书于胜，号小夏侯。见前书。</p>
              <p>　　建武二年，大司马吴汉辟，大应。三年，征拜谏议大夫，数有忠言，以礼进止，朝廷敬之。迁沛郡太守。至蕲县，称病不之府，官属皆随就之，良遂上疾笃，乞骸骨，征拜太中大夫。</p>
              <p>　　六年，代宣秉为大司徒司直。在位恭俭，妻子不入官舍，布被瓦器。时司徒史鲍恢以事到东海，过候其家，而良妻布裙曳柴，从田中归。[一]恢告曰：&quot;我司徒史也，故来受书，欲见夫人。&quot;妻曰：&quot;妾是也。苦掾，无书。&quot;[二]恢乃下拜，叹息而还，闻者莫不嘉之。</p>
              <p>　　注[一]东观记曰：&quot;徒跣曳柴。&quot;</p>
              <p>　　注[二]掾，即谓鲍恢，司徒之掾史也。言劳苦相过，更无书信。</p>
              <p>　　后以病归。一岁复征，至荥阳，疾笃不任进道，乃过其友人。友人不肯见，曰：</p>
              <p>　　&quot;不有忠言奇谋而取大位，何其往来屑屑不惮烦也？&quot;[一]遂拒之。良臱，自后连征，辄称病。诏以玄纁聘之，遂不应。后光武幸兰陵，遣使者问良所苦疾，不能言对。诏复其子孙邑中傜役，卒于家。</p>
              <p>　　注[一]杨雄方言曰：&quot;屑屑，不安也。秦﹑晋曰屑屑。&quot;郭景纯曰：&quot;往来貌。&quot;</p>
              <p>　　论曰：夫利仁者或借仁以从利，体义者不期体以合义。[一]季文子妾不衣帛，鲁人以为美谈。[二]公孙弘身服布被，汲黯讥其多诈。[三]事实未殊而誉毁别议。何也？</p>
              <p>　　将体之与利之异乎？宣秉﹑王良处位优重，而秉甘疏薄，良妻荷薪，可谓行过乎俭。然当世咨其清，人君高其节，岂非临之以诚哉！语曰：'同言而信，则信在言前；同令而行，则诚在令外。'不其然乎！[四]张湛不屑矜伪之诮，斯不伪矣。[五]王丹难于交执之道，斯知交矣。</p>
              <p>　　注[一]此言履行仁义，其事虽同，原其本心，真伪各异。利仁者谓心非好仁，但以行仁则于己有利，故假借仁道以求利耳。若天性自然，体合仁义者，举措云为，不期于体，而冥然自合。礼记曰：&quot;仁者安仁，智者利仁，畏罪者强仁。&quot;</p>
              <p>　　与人同功，其仁未可知；与人同过，其仁则可知。</p>
              <p>　　注[二]文子，鲁卿季孙行父之谥也。无衣帛之妾，无食粟之马，君子是以知季文子忠于公室。相三君矣而无私积，可不谓忠乎？事见左传。</p>
              <p>　　注[三]公孙弘，淄川人也。武帝时为丞相。汲黯曰：&quot;弘以三公而身服布被，诈也。&quot;事见前书。</p>
              <p>　　注[四]真伪之夡既殊，人之信否亦异。同言而信，谓体仁与利仁，二人同出言，而人信服其真者，不信其伪者，则知信不由言，故言信在言前也。同令而行，意亦同也。此皆子思子累德篇之言，故称&quot;语曰&quot;。</p>
              <p>　　注[五]屑犹介也。</p>
              <p>　　杜林字伯山，扶风茂陵人也。[一]父邺，成哀闲为凉州刺史。林少好学沉深，家既多书，又外氏张竦父子喜文采，[二]林从竦受学，博洽多闻，时称通儒。[三]</p>
              <p>　　注[一]案杜邺传，邺本魏郡繁阳人也，武帝时徙茂陵。</p>
              <p>　　注[二]邺字子夏，祖父皆至郡守。邺少孤。其母，张敞女也。邺从敞子吉学，得其家书。竦即吉之子也。博学文雅过于敞。见前书。</p>
              <p>　　注[三]风俗通曰：&quot;儒者，区也。言其区别古今，居则翫圣哲之词，动则行典籍之道，稽先王之制，立当时之事，此通儒也。若能纳而不能出，能言而不能行，讲诵而已，无能往来，此俗儒也。&quot;</p>
              <p>　　初为郡吏。王莽败，盗贼起，林与弟成及同郡范逡﹑孟冀等，[一]将细弱俱客河西。道逢贼数千人，遂掠取财□，褫夺衣服，[二]拔刃向林等将欲杀之。冀仰曰：&quot;愿一言而死。将军知天神乎？[三]赤眉兵觽百万，所向无前，而残贼不道，卒至破败。今将军以数千之觽，欲规霸王之事，不行仁恩而反遵覆车，不畏天乎？&quot;[四]贼遂释之，俱免于难。</p>
              <p>　　注[一]逡音七伦反。</p>
              <p>　　注[二]褫，解也，音直纸反。</p>
              <p>　　注[三]言知天道有神乎。</p>
              <p>　　注[四]贾谊曰：&quot;前车覆，后车诫。&quot;诗曰：&quot;不畏乎天，不媿乎人。&quot;</p>
              <p>　　隗嚣素闻林志节，深相敬待，以为持书平。后因疾告去，辞还禄食。嚣复欲令强起，遂称笃。嚣意虽相望，且欲优容之，[一]乃出令曰：&quot;杜伯山天子所不能臣，诸侯所不能友，[二]</p>
              <p>　　盖伯夷﹑叔齐耻食周粟。[三]今且从师友之位，须道开通，使顺所志。&quot;林虽拘于嚣，而终不屈节。建武六年，弟成物故，嚣乃听林持丧东归。既遣而悔，追令刺客杨贤于陇坻遮杀之。贤见林身推鹿车，载致弟丧，乃叹曰：&quot;当今之世，谁能行义？我虽小人，何忍杀义士！&quot;因亡去。</p>
              <p>　　注[一]望犹恨也。东观记曰：&quot;林寄嚣地，终不降志辱身，至簪蒿席草，不食其粟也。&quot;</p>
              <p>　　注[二]礼记曰：&quot;儒有上不臣天子，下不事诸侯，慎静尚宽，砥砺廉隅，其规为有如此者。&quot;</p>
              <p>　　注[三]史记曰，伯夷﹑叔齐，孤竹君之子也。兄弟让位，归文王。后武王东伐纣，伯夷﹑叔齐扣马谏曰：&quot;父死不葬，爰及干戈，可谓孝乎？以臣伐君，可谓仁乎？&quot;武王平殷乱，而二人耻之，义不食周粟，饿死于首阳山。</p>
              <p>　　光武闻林已还三辅，乃征拜侍御史，引见，问以经书故旧及西州事，甚悦之，赐车马衣被。髃寮知林以名德用，甚尊惮之。京师士大夫，咸推其博洽。[一]</p>
              <p>　　注[一]东观记曰：&quot;林与马援同乡里，素相亲厚。援从南方还，时林马适死，援令子持马一匹遗林，曰：'朋友有车马之馈，可且以备乏。'林受之。居数月，林遣子奉书曰：'将军内施九族，外有宾客，望恩者多。林父子两人食列卿禄，常有盈，今送钱五万。'援受之，谓子曰：'人当以此为法，是杜伯山所以胜我也。'&quot;博，广也。洽，篃也。言其所闻见广大也。</p>
              <p>　　河南郑兴﹑东海卫宏等，皆长于古学。[一]兴尝师事刘歆，林既遇之，欣然言曰：&quot;林得兴等固谐矣，使宏得林，且有以益之。&quot;及宏见林，闇然而服。济南徐巡，始师事宏，后皆更受林学。林前于西州得漆书古文尚书一卷，常宝爱之，虽遭难困，握持不离身。</p>
              <p>　　出以示宏等曰：&quot;林流离兵乱，常恐斯经将绝。何意东海卫子﹑济南徐生复能传之，是道竟不坠于地也。古文虽不合时务，然愿诸生无悔所学。&quot;宏﹑巡益重之，于是古文遂行。</p>
              <p>　　注[一]宏字敬仲，在儒林传。</p>
              <p>　　明年，大议郊祀制，多以为周郊后稷，汉当祀尧。诏复下公卿议，议者佥同，帝亦然之。林独以为周室之兴，祚由后稷，汉业特起，功不缘尧。祖宗故事，所宜因循。定从林议。[一]</p>
              <p>　　注[一]东观记载林议曰：&quot;当今政卑易行，礼简易从，人无愚智，思仰汉德。基业特起，不因缘尧。尧远于汉，人不晓信，言提其耳，终不说谕。后稷近周，人户知之，又据以兴，基由其祚。诗曰：'不愆不忘，率由旧章。'宜如旧制，以解天下之惑。&quot;</p>
              <p>　　后代王良为大司徒司直。林荐同郡范逡﹑赵秉﹑申屠刚及陇西牛邯等，皆被擢用，士多归之。十一年，司直官罢，以林代郭宪为光禄勋。内奉宿卫，外总三署，[一]周密敬慎，选举称平。郎有好学者，辄见诱进，朝夕满堂。</p>
              <p>　　注[一]三署，左右中郎将及五官中郎将，皆管郎官也。见续汉书。</p>
              <p>　　十四年，髃臣上言：&quot;古者肉刑严重，则人畏法令；今宪律轻薄，故奸轨不胜。</p>
              <p>　　[一]宜增科禁，以防其源。&quot;诏下公卿。林奏曰：&quot;夫人情挫辱，则义节之风损；</p>
              <p>　　法防繁多，则苟免之行兴。孔子曰：'导之以政，齐之以刑，民免而无耻。导之以德，齐之以礼，有耻且格。'[二]古之明王，深识远虑，动居其厚，不务多辟，周之五刑，不过三千。[三]大汉初兴，详览失得，故破矩为圆，□雕为朴，蠲除苛政，更立疏网，[四]海内欢欣，人怀宽德。及至其后，渐以滋章，吹毛索疵，诋欺无限。[五]</p>
              <p>　　果桃菜茹之馈，集以成臧，小事无妨于义，以为大戮，故国无廉士，家无完行。</p>
              <p>　　至于法不能禁，令不能止，上下相遁，为敝弥深。[六]臣愚以为宜如旧制，不合翻移。&quot;帝从之。</p>
              <p>　　注[一]左传曰：&quot;凡乱在外为奸，在内为轨。&quot;</p>
              <p>　　注[二]皆论语之言也。政谓禁令，刑谓刑罚。格，来也。言为政之法，初训导之以禁令，若有违则整齐之以刑罚，则人但免罪而已，而无耻臱之心。若教导之以道德，整齐之以礼义，则人皆有耻臱之心，且皆来服。</p>
              <p>　　注[三]五刑谓墨﹑劓﹑剕﹑宫﹑大辟也。尚书吕刑篇曰：&quot;五刑之属三千。&quot;</p>
              <p>　　注[四]史记曰：&quot;汉兴，破觚而为圜，□雕而为朴，号为网漏吞舟之鱼。&quot;觚亦方也。老子曰：&quot;天网恢恢，疏而不漏。&quot;</p>
              <p>　　注[五]老子曰：&quot;法令滋章，盗贼多有。&quot;前书曰：&quot;有司吹毛求疵。&quot;索，求也。诋欺谓饰非成衅，非其本罪。</p>
              <p>　　注[六]遁犹回避也。前书曰：&quot;上下相匿，以文避法焉。&quot;</p>
              <p>　　后皇太子强求乞自退，封东海王，故重选官属，以林为王傅。从驾南巡狩。时诸王傅数被引命，或多交游，不得应诏；唯林守慎，有召必至。余人虽不见谴，而林特受赏赐，又辞不敢受，帝益重之。[一]</p>
              <p>　　注[一]东观记曰：&quot;王又以师数加馈遗，林不敢受，常辞以道上禀假有余，*(若)**[苦]*以车重，无所置之。&quot;</p>
              <p>　　明年，代丁恭为少府。[一]二十二年，复为光禄勋。顷之，代朱浮为大司空，博雅多通，称为任职相。明年薨，帝亲自临丧送葬，除子乔为郎。诏曰：&quot;公侯子孙，必复其始，[二]贤者之后，宜宰城邑。其以乔为丹水长。&quot;[三]</p>
              <p>　　注[一]恭字子然，山阳人，在儒林传。</p>
              <p>　　注[二]左氏传晋大夫辛廖之言。</p>
              <p>　　注[三]丹水，县，属南阳。</p>
              <p>　　论曰：夫威强以自御，力损则身危；饰诈以图己，诈穷则道屈；而忠信笃敬，蛮貊行焉者，诚以德之感物厚矣。[一]故赵孟怀忠，匹夫成其仁；[二]杜林行义，烈士假其命。易曰&quot;人之所助者*(顺)**[信]*&quot;，有不诬矣。[三]</p>
              <p>　　注[一]论语曰：&quot;子张问行，子曰：'言忠信，行笃敬，虽蛮貊之邦行矣。'&quot;注[二]赵孟，晋大夫赵盾也。左传曰：&quot;晋灵公不君，赵盾骤谏之，灵公患焉，使鉏麑贼之。晨往，寑门辟矣，盛服将朝，尚早，坐而假寐。麑退而言曰：'不忘恭敬，民之主也。贼民之主不忠，弃君之命不信，有一于此，不如死也。'触槐而死。&quot;赵盾遂得全。论语曰：&quot;有杀身以成仁，无求生以害仁。&quot;</p>
              <p>　　注[三]易系辞曰：&quot;天之所助者*(信)**[顺]*，人之所助者*(顺)**[信]*。&quot;不诬，言必蒙天人之助也。</p>
              <p>　　郭丹字少卿，南阳穰人也。父稚，成帝时为庐江太守，有清名。丹七岁而孤，小心孝顺，后母哀怜之，为鬻衣□，买产业。[一]后从师长安，买符入函谷关，[二]乃慨然叹曰：&quot;丹不乘使者车，终不出关。&quot;[三]既至京师，常为都讲，诸儒咸敬重之。大司马严尤请丹，辞病不就。王莽又征之，遂与诸生逃于北地。</p>
              <p>　　更始二年，三公举丹贤能，征为谏议大夫，持节使归南阳，安集受降。丹自去家十有二年，果乘高车出关，如其志焉。</p>
              <p>　　注[一]鬻，卖也。</p>
              <p>　　注[二]符即繻也。前书音义曰：&quot;旧出入关皆用传。传烦，因裂繻帛分持，后复出，合之以为符信。&quot;买符，非真符也。东观记曰&quot;丹从宛人陈洮买入关符，既入关，封符乞人&quot;也。</p>
              <p>　　注[三]续汉志曰：&quot;诸使车，皆朱班轮，四辐，赤衡軶。&quot;</p>
              <p>　　更始败，诸将悉归光武，并获封爵；丹独保平氏不下，为更始发丧，衰绖尽哀。</p>
              <p>　　[一]建武二年，遂潜逃去，敝衣闲行，涉历险阻，求谒更始妻子，奉还节传，因归乡里。太守杜诗请为功曹，丹荐乡人长者自代而去。诗乃叹曰：&quot;昔明王兴化，卿士让位，[二]今功曹推贤，可谓至德。□以丹事编署黄堂，以为后法。&quot;[三]</p>
              <p>　　注[一]丧服斩衰裳，上曰衰，下曰裳。麻在首要皆曰绖。首绖象缁布冠，要绖象大带。绖之言实，衰之言摧，明中实摧痛也。平氏，县名，属南阳郡。</p>
              <p>　　注[二]毛苌诗传曰：&quot;虞﹑芮之君争田，相谓曰：'西伯，仁人也，盍往质焉？'乃相与朝周。至其朝，士让为大夫，大夫让为卿。二国君乃臱而退。&quot;</p>
              <p>　　注[三]黄堂，大守之厅事。</p>
              <p>　　十三年，大司马吴汉辟举高第，再迁并州牧，有清平称。转使匈奴中郎将，迁左冯翊。永平三年，代李欣为司徒。在朝廉直公正，与侯霸﹑杜林﹑张湛﹑郭伋齐名相善。明年，坐考陇西太守邓融事无所据，策免。五年，卒于家，时年八十七。以河南尹范迁有清行，代为司徒。</p>
              <p>　　迁字子庐，沛国人，初为渔阳太守，以智略安边，匈奴不敢入界。及在公辅，有宅数亩，田不过一顷，复推与兄子。其妻尝谓曰：&quot;君有四子而无立锥之地，[一]可余奉禄，以为后世业。&quot;迁曰：&quot;吾备位大臣而蓄财求利，何以示后世！&quot;</p>
              <p>　　在位四年薨，家无担石焉。</p>
              <p>　　注[一]史记楚优孟曰：&quot;孙叔敖子无立锥之地。&quot;</p>
              <p>　　后显宗因朝会问髃臣郭丹家今何如，宗正刘匡对曰：&quot;昔孙叔敖相楚，马不秣粟，妻不衣帛，子孙竟蒙寑丘之封。[一]丹出典州郡，入为三公，而家无遗产，子孙困匮。&quot;帝乃下南阳访求其嗣。长子宇，官至常山太守。少子济，赵相。</p>
              <p>　　注[一]孙叔敖，楚庄王之相也，期思县人。史记曰，楚之处士虞丘相进之，相楚，上下和合，吏无奸邪，遂霸诸侯。吕览曰：&quot;叔敖将死，戒其子曰：'王数封我矣，吾不受也。我死，王则封汝，必无受利地。楚越之闲有寑丘者，此其地不利而名甚恶，可长有者唯此也。'孙叔敖死，王以美地封其子，其子辞，请寑丘，至今不失。&quot;寑丘，县名，后汉改为固始，今光州固始县也，有孙叔敖祠焉。</p>
              <p>　　吴良字大仪，齐国临淄人也。初为郡吏，[一]岁旦与掾史入贺，门下掾王望举觞上寿，谄称太守功德。[二]良于下坐勃然进曰：&quot;望佞邪之人，欺谄无状，愿勿受其觞。&quot;[三]太守敛容而止。燕罢，转良为功曹；耻以言受进，终不肯谒。</p>
              <p>　　注[一]东观记曰良为郡议曹掾。</p>
              <p>　　注[二]东观记曰：&quot;王望言曰：'齐郡败乱，遭离盗贼，不闻鸡鸣犬吠之音。明府视事五年，土地开辟，盗贼灭息，五谷丰熟，家给人足。今日岁首，请上雅寿。'掾史皆称万岁。&quot;</p>
              <p>　　注[三]东观记曰&quot;良时跪曰：'门下掾佞谄，明府勿受其觞。盗贼未尽，人庶困乏。今良曹掾，尚无藳。'望曰：'议曹惰窳，自无藳，宁足为不家给人足邪？'太守曰：'此生言是。'赐良鳆鱼百枚&quot;也。</p>
              <p>　　时骠骑将军东平王苍闻而辟之，署为西曹。苍甚相敬爱，上疏荐良曰：&quot;臣闻为国所重，必在得人；报恩之义，莫大荐士。窃见臣府西曹掾齐国吴良，资质敦固，公方廉恪，躬俭安贫，白首一节；[一]又治尚书，学通师法，[二]经任博士，行中表仪。宜备宿卫，以辅圣政。臣苍荣宠绝矣，忧责深大，[三]私慕公叔同升之义，惧于臧文窃位之罪，[四]敢秉愚瞽，犯冒严禁。&quot;显宗以示公卿曰：&quot;前以事见良，须发皓然，衣冠甚伟，夫荐贤助国，宰相之职，萧何举韩信，设□而拜，不复考试。[五]今以良为议郎。&quot;</p>
              <p>　　注[一]言虽耆耄，志节不衰。</p>
              <p>　　注[二]东观记曰：&quot;良习大夏侯尚书。&quot;</p>
              <p>　　注[三]绝犹极也。</p>
              <p>　　注[四]公叔文子，卫大夫公孙拔之谥也。文子家臣名僎，操行与文子同，文子乃升进之于公，与之同为大夫。臧文仲，鲁大夫臧孙辰也。时柳下惠为士师，文仲知其贤而不进达之，孔子讥之曰：&quot;臧文仲其窃位者欤！知柳下之贤而不与立。&quot;事并见论语也。</p>
              <p>　　注[五]萧何荐韩信于高祖曰：&quot;陛下必欲争天下，非信无可与计者。&quot;汉王于是设□场，拜信为大将军。见前书。</p>
              <p>　　永平中，车驾近出，而信阳侯阴就干突禁卫，车府令徐匡钩就车，收御者送狱。</p>
              <p>　　[一]诏书谴匡，匡乃自系。良上言曰：&quot;信阳侯就倚恃外戚，干犯乘舆，无人臣礼，为大不敬。匡执法守正，反下于理，臣恐圣化由是而□。&quot;[二]帝虽赦匡，犹左转良为即丘长。[三]</p>
              <p>　　后迁司徒长史。[四]每处大议，辄据经典，不希旨偶俗，以徼时誉。[五]后坐事免。复拜议郎，卒于官。</p>
              <p>　　注[一]钩，留也。</p>
              <p>　　注[二]□，废也。</p>
              <p>　　注[三]即丘，县名，属东海郡，即左氏传之祝丘也，故城在今沂州临沂县东南。</p>
              <p>　　注[四]哀帝改丞相为大司徒，司直仍旧，中兴因之不改。建武十一年省司直，置长史。</p>
              <p>　　注[五]希犹瞻望也。</p>
              <p>　　承宫字少子，[一]琅邪姑幕人也。少孤，年八岁为人牧豕。乡里徐子盛者，以春秋经授诸生数百人，宫过息庐下，乐其业，因就听经，遂请留门下，[二]为诸生拾薪。执苦数年，勤学不倦。[三]经典既明，乃归家教授。遭天下丧乱，遂将诸生避地汉中，后与妻子之蒙阴山，[四]肆力耕种。禾黍将孰，人有认之者，宫不与计，推之而去，由是显名。三府更辟，皆不应。[五]</p>
              <p>　　注[一]世本承姓，卫大夫成叔承之后也。</p>
              <p>　　注[二]续汉书曰：&quot;宫过徐子盛，好之，因弃其猪而留听经。猪主怪其不还，求索得宫，欲笞之。门下生共禁止，因留之。&quot;</p>
              <p>　　注[三]续汉书曰：&quot;宫尝出行，得虎所杀鹿，持归，肉分门下，取皮上师，师不受，宫因弃之。人问其故，宫曰：'既已与人，义不可复取。'&quot;注[四]蒙阴，县名，属太山郡，有蒙山，在今沂州新泰县东南。</p>
              <p>　　注[五]三府谓太尉﹑司徒﹑司空府。</p>
              <p>　　永平中，征诣公车。车驾临辟雍，召宫拜博士，迁左中郎将。数纳忠言，陈政，论议切箻，朝臣惮其节，名播匈奴。时北单于遣使求得见宫，显宗□自整饰，宫对曰：&quot;夷狄眩名，非识实者也。臣状丑，不可以示远，宜选有威容者。&quot;[一]</p>
              <p>　　帝乃以大鸿胪魏应代之。十七年，拜侍中祭酒。建初元年，卒，肃宗曪叹，赐以頉地。妻上书乞归葬乡里，复赐钱三十万。[二]</p>
              <p>　　注[一]续汉书曰：&quot;夷狄闻臣虚称，故欲见臣。臣丑陋形寑，不如选长大有威容者示之也。&quot;</p>
              <p>　　注[二]续汉书曰：&quot;宫子叠，官至济阴太守。&quot;</p>
              <p>　　郑均字仲虞，东平任城人也。少好黄老书。兄为县吏，[一]颇受礼遗，均数谏止，不听。</p>
              <p>　　即脱身为佣，岁余，得钱帛，归以与兄。曰：&quot;物尽可复得，为吏坐臧，终身捐弃。&quot;兄感其言。遂为廉絜。均好义笃实，养寡嫂孤儿，恩礼敦至。[二]常称病家廷，不应州郡辟召。郡将欲必致之，使县令谲将诣门，[三]既至，卒不能屈。均于是客于濮阳。[四]</p>
              <p>　　注[一]东观记曰：&quot;兄仲，为县游徼。&quot;</p>
              <p>　　注[二]东观记曰：&quot;均失兄，养孤兄子甚笃，已冠娶，出令别居，并门，尽推财与之，使得一尊其母，然后随护视振给之。&quot;</p>
              <p>　　注[三]谲，诈也。</p>
              <p>　　注[四]濮阳，今濮州县。</p>
              <p>　　建初三年，司徒鲍昱辟之，后举直言，并不诣。六年，公车特征，再迁尚书，数纳忠言，肃宗敬重之。后以病乞骸骨，拜议郎，告归，因称病笃，帝赐以衣冠。[一]</p>
              <p>　　注[一]东观记曰：&quot;均遣子英奉章诣阙，诏召见英，问均所苦，赐以冠帻钱布。&quot;</p>
              <p>　　元和元年，诏告庐江太守﹑东平相曰：[一]&quot;议郎郑均，束修安贫，恭俭节整，前在机密，以病致仕，守善贞固，黄发不怠。又前安邑令毛义，躬履逊让，比征辞病，淳絜之风，东州称仁。书不云乎：'章厥有常，吉哉！'[二]其赐均﹑义谷各千斛，常以八月长吏存问，赐羊酒，显兹异行。&quot;[三]明年，帝东巡过任城，乃幸均舍，□赐尚书禄以终其身，[四]故时人号为&quot;白衣尚书&quot;。永元中，卒于家。</p>
              <p>　　注[一]以毛义庐江人，郑均东平人，故告二郡守相也。</p>
              <p>　　注[二]章，明也。吉，善也。言为天子当明显其有常德者，优其禀饩，则政之善也。尚书咎繇□之言。</p>
              <p>　　注[三]东观记曰：&quot;赐羊一头，酒二斗，终其身。&quot;问遗贤良，必以八月，诸物老成，故顺其时气助养育之也。故月令&quot;仲秋之月养衰老，授几杖，行糜粥饮食&quot;，郑玄注云&quot;助老气也&quot;。</p>
              <p>　　注[四]续汉志曰：&quot;尚书秩六百石，禄每月七十石。&quot;</p>
              <p>　　赵典字仲经，蜀郡成都人也。父戒，为太尉，[一]桓帝立，以定策封厨亭侯。</p>
              <p>　　典少笃行隐约，[二]博学经书，弟子自远方至。[三]建和初，四府表荐，[四]</p>
              <p>　　征拜议郎，侍讲禁内，再迁为侍中。时帝欲广开鸿池，典谏曰：&quot;鸿池泛溉，已且百顷，犹复增而深之，非所以崇唐虞之约己，遵孝文之爱人也。&quot;帝纳其言而止。[五]</p>
              <p>　　注[一]谢承书曰：&quot;典，太尉戒之叔子也。&quot;</p>
              <p>　　注[二]隐犹静也。约，俭也。</p>
              <p>　　注[三]谢承书曰：&quot;典学孔子七经﹑河图﹑洛书，内外蓺术，靡不贯综，受业者百有余人。&quot;</p>
              <p>　　注[四]四府，太尉﹑司徒﹑司空﹑大将军府也。谢承书曰：&quot;典性明达，志节清亮。益州举茂才，以病辞，太尉黄琼﹑胡广举有道﹑方正，皆不应。桓帝公车征，对策为诸儒之表。&quot;</p>
              <p>　　注[五]墨子曰：&quot;尧舜堂高三尺，土阶三等，茅茨不翦，采椽不□，饭土簋﹑歠土铏，粝粱之饭，藜藿之羹，夏日葛衣，冬日鹿裘。&quot;是约己也。文帝尝欲作露台，召匠计之，曰直百金。帝曰：&quot;百金，中人十家之产，何以台为！&quot;宫室苑囿无所增益，有不便，辄□以利人，是爱人也。</p>
              <p>　　父卒，袭封。出为弘农太守，转右扶风。公事去官，征拜城门校尉，转将作大匠，迁少府，又转大鸿胪。时恩泽诸侯以无劳受封，髃臣不悦而莫敢谏，典独奏曰：&quot;夫无功而赏，劳者不劝，上忝下辱，乱象干度。[一]且高祖之誓，非功臣不封。[二]宜一切削免爵土，以存旧典。&quot;帝不从。顷之，转太仆，迁太常。</p>
              <p>　　朝廷每有灾异疑议，辄谘问之。[三]典据经正对，无所曲折。每得赏赐，辄分与诸生之贫者。后以谏争违旨，免官就国。</p>
              <p>　　注[一]左传曰：&quot;国无政，不用善，则自取谪于日月之灾，故政不可不慎。务三而已，一曰择人，二曰因人，三曰从时。&quot;前书曰，成帝时，同日封王氏五侯，其日，天气赤，黄雾四塞。哀帝封丁﹑傅日亦然。是不用善人，则乱象干度。</p>
              <p>　　注[二]史记功臣侯表曰：&quot;高祖与功臣约曰：'非刘氏不王，非有功不侯。不如是，天下共击之。'&quot;注[三]谢承书曰&quot;天子宗典道懿，尊为国师，位特进。七为列卿，寑布被，食用瓦器&quot;也。</p>
              <p>　　会帝崩，时禁藩国诸侯不得奔吊，典慨然曰：&quot;身从衣褐之中，致位上列。[一]</p>
              <p>　　且鸟乌反哺报德，况于士邪！&quot;[二]遂解印绶符策付县，而驰到京师。州郡及大鸿胪并执处其罪，而公卿百寮嘉典之义，表请以租自赎，诏书许之。再迁长乐少府﹑卫尉。公卿复表典笃学博闻，宜备国师。会病卒，[三]使者吊祠。窦太后复遣使兼赠印绶，谥曰献侯。</p>
              <p>　　注[一]褐，织毛布之衣，贫者所服。</p>
              <p>　　注[二]小尔雅曰：&quot;纯黑而反哺者谓之乌。&quot;春秋元命包曰：&quot;乌，孝鸟也。&quot;</p>
              <p>　　注[三]谢承书曰：&quot;灵帝即位，典与窦武﹑王畅﹑陈蕃等谋共诛中常侍曹节﹑侯览﹑赵忠等，皆下狱自杀。&quot;不言病卒。</p>
              <p>　　典兄子谦，谦弟温，相继为三公。</p>
              <p>　　谦字彦信，初平元年，代黄琬为太尉。献帝迁都长安，以谦行车骑将军，为前置。明年病罢。复为司隶校尉。车师王侍子为董卓所爱，数犯法，谦收杀之。</p>
              <p>　　卓大怒，杀都官从事，而素敬惮谦，故不加罪。转为前将军，遣击白波贼，有功，封郫侯。[一]李傕杀司徒王允，复代允为司徒，数月病免，拜尚书令。是年卒，谥曰忠侯。</p>
              <p>　　注[一]郫音盘眉反。</p>
              <p>　　温字子柔，初为京兆*(郡)*丞，[一]叹曰：&quot;大丈夫当雄飞，安能雌伏！&quot;遂弃官去。遭岁大饥，散家粮以振穷饿，所活万余人。献帝西迁都，为侍中，同舆辇至长安，封江南亭侯，代杨彪为司空，免，顷之，复为司徒，录尚书事。</p>
              <p>　　注[一]前书，三辅丞，武帝元鼎四年置，秩六百石。</p>
              <p>　　时李傕与郭汜相攻，傕遂虏掠禁省，劫帝幸北坞，外内隔绝。傕素疑温不与己同，乃内温于坞中，又欲移乘舆于黄白城。温与傕书曰：&quot;公前托为董公报雠，然实屠陷王城，杀戮大臣，天下不可家见而户说也。今与郭汜争睚眦之隙，以成千钧之雠，[一]人在涂炭，各不聊生。曾不改悟，遂成祸乱。朝廷仍下明诏，欲令和解。上命不行，威泽日损。而复欲移转乘舆，更幸非所，此诚老夫所不达也。</p>
              <p>　　于易，一为过，再为涉，三而弗改，灭其顶，凶。[二]不如早共和解，引军还屯，上安万乘，下全人民，岂不幸甚。&quot;傕大怒，欲遣人杀温。*(董卓)**[李傕]*从弟应，温故掾也，谏之数日，乃获免。</p>
              <p>　　注[一]睚眦，解见窦融传。三十斤为钧，言其重。</p>
              <p>　　注[二]灭，没也。周易大过上六曰：&quot;过涉灭顶，凶。&quot;王弼曰：&quot;处大过之极，过之甚者也。涉难过甚，故至于灭顶，凶也。&quot;</p>
              <p>　　温从车驾都许。建安十三年，以辟司空曹操子丕为掾，操怒，奏温辟*(忠)*臣子弟，选举不实，免官。是岁卒，年七十二。</p>
              <p>　　赞曰：宣、郑、二王，奉身清方。杜林据古，张湛矜庄。典以义黜，[一]宫由德扬。大仪鹄发，见表宪王。[二]少卿志仕，终乘高箱。</p>
              <p>　　注[一]谓弃郡奔丧，以租赎罪也。</p>
              <p>　　注[二]鹄发，白发。</p>
              <p>　　校勘记</p>
              <p>　　九二七页四行常称疾不仕按：汲本&quot;称疾&quot;作&quot;寝疾&quot;。</p>
              <p>　　九二七页一一行以喻*(类)**[烦]*杂也据汲本、殿本改。</p>
              <p>　　九二八页一行即赐布帛帐帷什物按：刊误谓&quot;帐帷&quot;当作&quot;帷帐&quot;，注文先解帷，后解帐，是其次矣。</p>
              <p>　　九二八页二行帝敏惜之刊误谓&quot;敏&quot;当作&quot;愍&quot;。今按：校补引钱大昭说，谓敏与闵古字通。又谓前书人表&quot;宋愍公&quot;，徐干中论作&quot;敏公&quot;，是敏亦与愍通，皆不须改字。</p>
              <p>　　九二八页一三行家人有严君*[焉]*据汲本、殿本补。</p>
              <p>　　九三一页八行更始时遵为大司马*[护军]*据聚珍本东观记补，与前书陈遵传合。</p>
              <p>　　九三一页一０行上麦*(一)**[二]*千斛据汲本、殿本改。</p>
              <p>　　九三二页一二行王莽时寑病不仕按：殿本&quot;寑&quot;作&quot;称&quot;。</p>
              <p>　　九三三页一一行遣使者问良所苦疾按：汲本、殿本&quot;苦疾&quot;作&quot;疾苦&quot;。</p>
              <p>　　九三五页一四行不畏乎天不媿乎人按：汲本、殿本两&quot;乎&quot;字并作&quot;于&quot;。</p>
              <p>　　九三五页一五行以为持书平按：刊误谓案文多一&quot;平&quot;字。盖旧作&quot;治书&quot;，读者以平音治字，章怀已改作&quot;持&quot;，后人又妄留&quot;平&quot;字也。</p>
              <p>　　九三七页一行虽遭难困按：汲本、殿本&quot;难&quot;作&quot;艰&quot;。</p>
              <p>　　九三七页八行后稷近周人户知之又据以兴基由其祚汲本、殿本&quot;户&quot;作&quot;所&quot;。</p>
              <p>　　按：校补谓原文作&quot;后稷近周，民户知之。世据以兴，基由其祚&quot;，东观记及续志注所引并同。&quot;户&quot;作&quot;所&quot;，乃字之斗。&quot;民&quot;改&quot;人&quot;，&quot;世&quot;改&quot;又&quot;，则避太宗讳也。</p>
              <p>　　九三九页二行*(若)**[苦]*以车重据校补改，与东观记合。</p>
              <p>　　九三九页一一行人之所助者*(顺)**[信]*据易系辞改。</p>
              <p>　　九四０页一行天之所助者*(信)**[顺]*人之所助者*(顺)**[信]*据易系辞改。</p>
              <p>　　九四０页九行陈洮按：集解引惠栋说，谓御览、六帖引东观记&quot;洮&quot;皆作&quot;兆&quot;。</p>
              <p>　　九四一页一一行迁字子庐集解引何焯说，谓汉官仪作&quot;子闾&quot;。今按：明帝纪注引汉官仪作&quot;子闾&quot;。</p>
              <p>　　九四三页四行惧于臧文窃位之罪按：王先谦谓惧于文义未安，疑&quot;于&quot;当作&quot;干&quot;，或&quot;干&quot;误写为&quot;于&quot;，后人改作&quot;于&quot;耳。&quot;窃慕&quot;与&quot;惧干&quot;正相对为文。</p>
              <p>　　九四三页一四行信阳侯阴就钱大昭谓阴兴传作&quot;新阳侯&quot;，新信古字通。按：校补谓冯衍传仍作&quot;新阳侯&quot;，又后纪亦作&quot;新阳侯世子阴丰&quot;，注同，今安徽太和县西北有信阳城，则新阳固即信阳矣。</p>
              <p>　　九四四页一一行后与妻子之蒙阴山按：集解引惠栋说，谓东观记作&quot;华阴山&quot;，或宫从汉中之华阴也。</p>
              <p>　　九四五页八行数纳忠言陈政论议切箻集解引何焯说，谓&quot;政&quot;下当有脱文。今按：&quot;陈政&quot;二字疑衍。东观记作&quot;数纳忠谏，论议切直&quot;，无&quot;陈政&quot;二字，可证也。</p>
              <p>　　九四六页五行养孤兄子按：汲本、殿本并作&quot;养孤儿兄子&quot;，聚珍本东观记同。</p>
              <p>　　校补谓鲍永传&quot;悉财产与孤弟子&quot;，此直当作&quot;孤兄子&quot;，&quot;儿&quot;字乃涉下&quot;兄&quot;字误衍也。</p>
              <p>　　九四八页一三行且鸟乌反哺报德按：汲本、殿本&quot;鸟乌&quot;作&quot;乌鸟&quot;，误。</p>
              <p>　　九四九页一行窦太后复遣使兼赠印绶按：李慈铭谓&quot;兼&quot;盖是&quot;策&quot;字之误。</p>
              <p>　　九四九页六行以谦行车骑将军刊误谓案文少一&quot;事&quot;字。今按：范书凡书行某某事往往省一&quot;事&quot;字，非必脱文也。</p>
              <p>　　九四九页九行谥曰忠侯按：李慈铭谓华阳国志作&quot;惠侯&quot;。</p>
              <p>　　九四九页一一行初为京兆*(郡)*丞校补引钱大昭说，谓京兆两汉皆不称郡，此&quot;郡&quot;字衍。今据删。</p>
              <p>　　九五０页五行*(董卓)**[李傕]*从弟应集解引惠栋说，谓袁宏纪云李傕从弟。</p>
              <p>　　王先谦谓&quot;董卓&quot;二字实传写之误。今据改。</p>
              <p>　　九五０页一０行奏温辟*(忠)*臣子弟集解引何焯说，谓&quot;忠&quot;字衍。张森楷校勘记谓魏志文帝纪注引献帝起居注无&quot;忠&quot;字，何说有本。今据删。</p>
              <p>　　九五０页一四行谓弃郡奔丧按：校补谓&quot;郡&quot;当作&quot;国&quot;。</p>
            </td>
          </tr>
        </table>
        <p>&nbsp;</p><table width="460" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='28.htm'>上一页 </a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='30.htm'>下一页 </a></div>
                  </td>
                </tr>
              </table>
              <p align=center>作者：[南朝宋]范晔 
              <hr width=90%>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
        
      </td>
      <td valign="top" width="19"><img src="rightbg.gif" width="19" height="400"><img src="right.gif" width="19" height="146"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="66" height="21"><img src="bottom1.gif" width="66" height="21"></td>
      <td background="bottombg.gif" width="500"></td>
      <td width="210"></td>
    </tr>
  </table>
</div>
</body>
</html>
