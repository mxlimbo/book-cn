<html>
<head>
<title>后汉书卷十上　皇后纪　第十上</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0">
    <tr>
      <td width="239" height="24"><img src="up1.gif" width="239" height="24"></td>
      <td width="537" background="up1bg.gif"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="167" height="49"><img src="up2left.gif" width="167" height="49"></td>
      <td valign="bottom"><img src="bg.gif" width="50" height="20"><a href="content.htm"><img src="top.gif" width="46" height="15" border="0"></a><img src="bg.gif" width="40" height="7"><a href="10.htm"><img src="last.gif" width="46" height="15" border="0"></a><img src="bg.gif" width="40" height="30"><a href="12.htm"><img src="next.gif" width="46" height="15" border="0"></a></td>
      <td width="19" background="rightbg.gif">&nbsp;</td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td valign="top" width="66" background="leftbg.gif"><img src="up3.gif" width="66" height="580"></td>
      <td valign="top" align="center"> 
        <table width="520" cellspacing="0" cellpadding="0" align="center" border="0">
          <tr> 
            <td> 
              <p align="center">&nbsp;</p>
              <p align="center" class="h">后汉书卷十上　皇后纪　第十上</p>
            </td>
          </tr>
        </table>
        <br>
        <table width="520" border="0" cellspacing="0" cellpadding="0" align="center">
          <tr> 
            <td>　　夏﹑殷以上，后妃之制，其文略矣。周礼王者立后，[一]三夫人，九嫔，二十七世妇，八十一女御，以备内职焉。后正位宫闱，同体天王。夫人坐论妇礼，[二]
              <p>　　九嫔掌教四德，[三]世妇主丧﹑祭﹑宾客，[四]女御序于王之燕寝。[五]颁官分务，各有典司。女史彤管，记功书过。[六]居有保阿之训，动有环佩之响。[七]</p>
              <p>　　进贤才以辅佐君子，哀窈窕而不淫其色。[八]所以能述宣阴化，修成内则，[九]</p>
              <p>　　闺房肃雍，险谒不行也。[一０]故康王晚朝，关雎作讽；[一一]宣后晏起，姜氏请愆。[一二]及周室东迁，礼序凋缺。[一三]诸侯僭纵，轨制无章。齐桓有如夫人者六人，[一四]晋献升戎女为元妃，[一五]终于五子作乱，[一六]頉嗣遘屯。[一七]爰逮战国，风宪逾薄，适情任欲，颠倒衣裳，[一八]以至破国亡身，不可胜数。斯固轻礼□防，先色后德者也。</p>
              <p>　　注[一]郑玄注礼记曰：&quot;后之言后，言在夫之后也。&quot;</p>
              <p>　　注[二]郑玄注周礼云&quot;夫人之于后，犹三公之于王，坐而论妇礼&quot;也。</p>
              <p>　　注[三]九嫔比九卿。周礼曰&quot;九嫔，掌妇学之法，以教九御&quot;也。四德谓妇德﹑妇言﹑妇容﹑妇功也。</p>
              <p>　　注[四]妇，服也，明其能服事于人也，比二十七大夫。周礼：&quot;世妇，掌祭祀﹑宾客﹑丧纪之事。祭之日，聭陈女宫之具，凡内羞之物，掌吊临于卿大夫之丧。&quot;</p>
              <p>　　注[五]御谓进御于王也，比八十一元士。周礼曰&quot;女御，[掌]□于王之燕寝，以岁时献功事&quot;也。</p>
              <p>　　注[六]周礼云&quot;女史，掌王后之礼，书内令，凡后之事以礼从&quot;也。郑玄注云&quot;亦如大史之于王&quot;也。彤管，赤管笔也。诗云：&quot;诒我彤管。&quot;注云&quot;古者，后夫人必有女史彤管之法&quot;也。</p>
              <p>　　注[七]列女传曰：&quot;齐孝公孟姬，华氏之女。从孝公游，车奔，姬堕，车碎，孝公使驷马立车载姬。姬泣曰：'妾闻妃下堂，必从傅母保阿，进退则鸣玉佩环；</p>
              <p>　　今立车无軿，非敢受命。'&quot;注[八]诗序云：&quot;关雎，乐得淑女以配君子，忧在进贤，不淫其色，哀窈窕，思贤才，而无伤善之心。&quot;毛苌注云：&quot;窈窕，幽闲也。&quot;</p>
              <p>　　注[九]周礼内宰职曰：&quot;以阴礼教六宫，以妇职之法教九御。&quot;</p>
              <p>　　注[一０]肃，敬也。雍，和也。谒，请也。言能辅佐君子，和顺恭敬，不行私谒。诗序曰：&quot;虽则王姬，犹执妇道，以成肃雍之德。&quot;又曰：&quot;而无险诐私谒之心。&quot;</p>
              <p>　　注[一一]前书音义曰：&quot;后夫人鸡鸣佩玉去君所。周康王后不然，故诗人叹而伤之。&quot;见鲁诗。</p>
              <p>　　注[一二]列女传曰：&quot;周宣姜后，齐侯之女也。宣王尝夜卧晏起，后夫人不出房。</p>
              <p>　　姜后既出，乃脱簪珥，待罪于永巷，使傅母通言于王曰：'妾不才，淫心见矣，至使君王失礼而晏起，以见君王乐色忘德。敢请罪，惟君王之命。'王曰：'寡人之过，夫人何辜。'遂勤政事，成中兴之名焉。&quot;</p>
              <p>　　注[一三]幽王时，西夷﹑犬戎共攻杀幽王于骊山之下。太子宜臼立，是为平王，东迁洛邑，以避犬戎，政遂微弱。</p>
              <p>　　注[一四]左传曰，桓公多内宠，有如夫人者六人：长卫姬，少卫姬﹑郑姬﹑葛嬴﹑密姬﹑宋华子也。</p>
              <p>　　注[一五]元妃，嫡夫人也。史记曰，晋献公伐骊戎，得骊姬，爱幸，立以为妃。</p>
              <p>　　注[一六]桓公六夫人，生六子。桓公卒，立公子昭，于是公子无亏﹑公子元﹑公子潘﹑公子商人﹑公子雍等五公子皆求立，公子昭奔宋，是作乱也。</p>
              <p>　　注[一七]頉，大也。遘，遇也。屯，难也。晋献公受骊姬之谮，杀太子申生，故曰遇屯。</p>
              <p>　　注[一八]上曰衣，下曰裳。诗曰：&quot;绿兮衣兮，绿衣黄裳。&quot;郑玄曰：&quot;褖衣黑，今反以黄为里，非其礼制，谕妾上僭也。&quot;</p>
              <p>　　秦并天下，多自骄大，宫备七国，[一]爵列八品。[二]汉兴，因循其号，而妇制莫厘。[三]高祖帷薄不修，[四]孝文衽席无辩。[五]然而选纳尚简，饰翫少华。自武﹑元之后，世增淫费，至乃掖庭三千，增级十四。[六]妖幸毁政之符，外姻乱邦之夡，前史载之详矣。</p>
              <p>　　注[一]史记曰：&quot;始皇破六国，写放其宫室，作之咸阳北膎上，南临渭水，殿屋复道，周阁相属，所得诸侯美人，以充入之。&quot;并秦为七也。</p>
              <p>　　注[二]前书曰：&quot;汉兴因秦之称号，正嫡称皇后，妾皆称夫人，又有美人﹑良人﹑八子﹑七子﹑长使﹑少使之号。&quot;</p>
              <p>　　注[三]厘，理。</p>
              <p>　　注[四]大戴礼曰：&quot;大臣坐污秽男女无别者，不曰污秽，曰帷薄不修。&quot;谓周昌入奏事，高帝拥戚姬，是不修也。</p>
              <p>　　注[五]郑玄注礼记曰：&quot;衽，卧席也。&quot;孝文幸慎夫人，每与皇后同坐，是无辩也。</p>
              <p>　　注[六]婕妤一，娙娥二，容华三，充衣四，已上武帝置；昭仪五，元帝置；美人六，良人七，七子八，八子九，长使十，少使十一，五官十二，顺常十三，无涓、共和、娱灵、保林、良使、夜者十四，此六官品秩同为一等也。</p>
              <p>　　及光武中兴，斲雕为朴，[一]六宫称号，唯皇后、贵人。[二]贵人金印紫绶，奉不过粟数十斛。又置美人、宫人、采女三等，并无爵秩，岁时赏赐充给而已。</p>
              <p>　　汉法常因八月筭人，[三]遣中大夫与掖庭丞及相工，于洛阳乡中阅视良家童女，年十三以上，二十已下，姿色端丽，合法相者，载还后宫，择视可否，乃用登御。所以明慎聘纳，详求淑哲。明帝聿遵先旨，宫教颇修，登建嫔后，必先令德，内无出阃之言，[四]权无私溺之授，可谓矫其敝矣。向使因设外戚之禁，编着甲令，[五]改正后妃之制，贻厥方来，岂不休哉！虽御己有度，而防*(闲)**[闲]*未笃，故孝章以下，渐用色授，恩隆好合，遂忘淄□。[六]</p>
              <p>　　注[一]雕谓刻镂也。史记曰：&quot;汉兴，破觚而为圆，斲琱而为璞。&quot;</p>
              <p>　　注[二]郑玄注周礼曰&quot;皇后正寝一，燕寝五，是为六宫&quot;也。夫人已下分居焉。</p>
              <p>　　注[三]汉仪注曰：&quot;八月初为筭赋，故曰筭人。&quot;</p>
              <p>　　注[四]阃，门限也。礼记曰&quot;外言不入于阃，内言不出于阃&quot;也。</p>
              <p>　　注[五]前书音义曰：&quot;甲令者，前帝第一令也，有甲令、乙令、丙令。&quot;</p>
              <p>　　注[六]淄，黑也。□，食木虫。以谕倾败也。</p>
              <p>　　自古虽主幼时艰，王家多衅，必委成頉宰，简求忠贤，未有专任妇人，断割重器。唯秦芈太后始摄政事，[一]故穰侯权重于昭王，家富于嬴国。[二]汉仍其谬，知患莫改。东京皇统屡绝，权归女主，外立者四帝，[三]临朝者六后，[四]莫不定策帷帟，委事父兄，贪孩童以久其政，抑明贤以专其威。[五]任重道悠，利深祸速。身犯雾露于云台之上，[六]家婴缧绁于圄犴之下。[七]湮灭连踵，倾辀继路。[八]而赴蹈不息，燋烂为期，终于陵夷大运，沦亡神宝。[九]诗书所叹，略同一揆。故考列行迹，以为皇后本纪。虽成败事异，而同居正号者，并列于篇。其以私恩追尊，非当时所奉者，则随它事附出。[一０]亲属别事，各依列传。其余无所见，则系之此纪，[一一]以缵西京外戚云尔。[一二]</p>
              <p>　　注[一]芈音亡尔反。</p>
              <p>　　注[二]太后，昭王母也，号宣太后。史记曰，昭王立，年少，宣太后自知事，以同母弟魏冉为将军，任政，封为穰侯。太后摄政，始于此也。</p>
              <p>　　注[三]谓安、质、桓、灵。</p>
              <p>　　注[四]章帝窦太后、和熹邓太后、安思阎太后、顺烈梁太后、桓思窦太后、灵思何太后也。</p>
              <p>　　注[五]周礼：&quot;幕人，掌帏帟幄幕之事。&quot;郑玄注曰：&quot;帟，幄中坐上承尘也。&quot;</p>
              <p>　　殇帝崩，邓太后与兄骘等迎立安帝，年十三。冲帝崩，梁太后与兄冀迎立质帝，年八岁。质帝崩，太后与兄冀迎立桓帝，年十五。桓帝崩，窦太后与父武迎立灵帝，年十二。</p>
              <p>　　注[六]雾露谓疾病也。不可指言死，故假雾露以言之。灵帝时，中常侍曹节矫诏迁太后于云台。谢弼上封事曰：&quot;伏惟皇太后援立明圣，幽居空宫，如有雾露之疾，陛下当何面目以见天下！&quot;</p>
              <p>　　注[七]缧，索也。绁，系也。囹圄，周狱名也。乡亭之狱曰犴，音五旦反。谓外戚等被诛也。</p>
              <p>　　注[八]踵，迹也。辀，车辕也。贾谊曰：&quot;前车覆，后车诫。&quot;</p>
              <p>　　注[九]陵夷犹颓替。神宝，帝位也。</p>
              <p>　　注[一０]谓安帝母左姬及祖母宋贵人之类，并见清河孝王传。</p>
              <p>　　注[一一]谓贾贵人、虞美人之类是。</p>
              <p>　　注[一二]缵，继也。</p>
              <p>　　光武郭皇后讳圣通，真定栆人也。[一]为郡着姓。父昌，让田宅财产数百万与异母弟，国人义之。仕郡功曹。娶真定恭王女，号郭主，[二]生后及子况。昌早卒。郭主虽王家女，而好礼节俭，有母仪之德。更始二年春，光武击王郎，至真定，因纳后，有宠。及即位，以为贵人。</p>
              <p>　　注[一]栆，县名，故城在今恒州栆城县西。</p>
              <p>　　注[二]恭王名普，景帝七代孙。</p>
              <p>　　建武元年，生皇子强。帝善况小心谨慎，年始十六，拜黄门侍郎。二年，贵人立为皇后，强为皇太子，封况挠蛮侯。以后弟贵重，宾客辐凑。况恭谦下士，颇得声誉。十四年，迁城门校尉。其后，后以宠稍衰，数怀怨怼。十七年，遂废为中山王太后，进后中子右翊公辅为中山王，以常山郡益中山国。徙封况大国，为阳安侯。[一]</p>
              <p>　　后从兄竟，以骑都尉从征伐有功，封为新郪侯，官至东海相。[二]竟弟匡为发干侯，[三]官至太中大夫。后叔父梁，早终，无子。其貋南阳陈茂，以恩泽封南□侯。[四]</p>
              <p>　　注[一]阳安，县，属汝南郡，故城在今豫州朗山县，故道国城是也。</p>
              <p>　　注[二]新郪，县，属汝南郡，故城在今颍州汝阴县西北郪丘城是也。音七私反。</p>
              <p>　　注[三]发干，县，属东郡，故城在今博州堂邑县西南。</p>
              <p>　　注[四]□音力全反。</p>
              <p>　　二十年，中山王辅复徙封沛王，后为沛太后。况迁大鸿胪。帝数幸其第，会公卿诸侯亲家饮燕，赏赐金钱缣帛，丰盛莫比，京师号况家为金穴。二十六年，后母郭主薨，帝亲临丧送葬，百官大会，遣使者迎昌丧柩，与主合葬，追赠昌阳安侯印绶，谥曰思侯。二十八年，后薨，葬于北芒。</p>
              <p>　　帝怜郭氏，诏况子璜尚淯阳公主，除璜为郎。显宗即位，况与帝舅阴识、阴就并为特进，数授赏赐，恩宠俱渥。礼待阴、郭，每事必均。永平二年，况卒，赠赐甚厚，帝亲自临丧，谥曰节侯，子璜嗣。</p>
              <p>　　元和三年，肃宗北巡狩，过真定，会诸郭，朝见上寿，引入倡饮甚欢。[一]以太牢具上郭主頉，赐粟万斛，钱五十万。永元初，璜为长乐少府，[二]子举为侍中，兼射声校尉。及大将军窦宪被诛，举以宪女貋谋逆，故父子俱下狱死，家属徙合浦，[三]宗族为郎吏者，悉免官。新郪侯竟初为骑将，[四]从征伐有功，拜东海相。永平中卒，子嵩嗣；嵩卒，追坐染楚王英事，国废。建初二年，章帝绍封嵩子勤为伊亭侯，勤无子，国除。发干侯匡，官至太中大夫，建武三十年卒，子勋嗣；勋卒，子骏嗣，永平十三年，亦坐楚王英事，失国。建初三年，复封骏为观都侯，卒，无子，国除。郭氏侯者凡三人，皆绝国。</p>
              <p>　　注[一]说文曰：&quot;倡，乐也。&quot;声类曰&quot;俳&quot;。</p>
              <p>　　注[二]长乐少府，掌皇太后宫，秩二千石。居长信宫曰长信少府，长乐宫曰长乐少府。</p>
              <p>　　注[三]郡名，今廉州县。</p>
              <p>　　注[四]前书曰：&quot;车、户、骑将，属光禄，秩比千石。&quot;</p>
              <p>　　论曰：物之兴衰，情之起伏，理有固然矣。而崇替去来之甚者，必唯宠惑乎？</p>
              <p>　　当其接黙笫，承恩色，虽险情赘行，莫不德焉。[一]及至移意爱，析嬿私，虽惠心妍状，愈献丑焉。爱升，则天下不足容其高；欢队，故九服无所逃其命。</p>
              <p>　　斯诚志士之所沈溺，君人之所抑扬，未或违之者也。郭后以衰离见贬，恚怨成尤，而犹恩加别馆，增宠党戚。至乎东海逡巡，去就以礼，使后世不见隆薄进退之隙，不亦光于古乎！</p>
              <p>　　注[一]说文曰：&quot;赘，□也。&quot;老子曰：&quot;余食赘行。&quot;河上公注曰：&quot;行之无当为赘。&quot;庄子曰：&quot;附赘悬□。&quot;言丑恶也。</p>
              <p>　　光烈阴皇后讳丽华，[一]南阳新野人。初，光武适新野，闻后美，心悦之。后至长安，见执金吾车骑甚盛，因叹曰：&quot;仕宦当作执金吾，娶妻当得阴丽华。&quot;</p>
              <p>　　更始元年六月，遂纳后于宛当成里，时年十九。及光武为司隶校尉，方西之洛阳，令后归新野。及邓奉起兵，后兄识为之将，后随家属徙淯阳，止于奉舍。</p>
              <p>　　注[一]谥法曰：&quot;执德遵业曰烈。&quot;东观记：&quot;有阴子公者，生子方，方生幼公，公生君孟，名睦，即后之父也。&quot;今世本&quot;睦&quot;作&quot;陆&quot;。</p>
              <p>　　光武即位，令侍中傅俊迎后，与胡阳、宁平主诸宫人俱到洛阳，以后为贵人。[一]</p>
              <p>　　帝以后雅性宽仁，欲崇以尊位，后固辞，以郭氏有子，终不肯当，故遂立郭皇后。建武四年，从征彭宠，生显宗于元氏。九年，有盗劫杀后母邓氏及弟欣，[二]</p>
              <p>　　帝甚伤之，乃诏大司空曰：&quot;吾微贱之时，娶于阴氏，因将兵征伐，遂各别离。</p>
              <p>　　幸得安全，俱脱虎口。[三]以贵人有母仪之美，宜立为后，而固辞弗敢当，列于媵妾。[四]朕嘉其义让，许封诸弟。未及爵土，而遭患逢祸，母子同命，愍伤于怀。小雅曰：'将恐将惧，惟予与汝。将安将乐，汝转□予。'[五]风人之戒，可不慎乎？其追爵谥贵人父陆为宣恩哀侯，弟欣为宣义恭侯，以弟就嗣哀侯后。及尸柩在堂，使太中大夫拜授印绶，如在国列侯礼。魂而有灵，嘉其宠荣！&quot;</p>
              <p>　　注[一]宁平，县，属淮阳，故城在今亳州谷阳县西南。</p>
              <p>　　注[二]音欣。</p>
              <p>　　注[三]庄子曰，孔子见盗跖，谓柳下惠曰：&quot;几不免于虎口。&quot;</p>
              <p>　　注[四]尔雅曰：&quot;媵，送也。&quot;孙炎曰：&quot;送女曰媵。&quot;</p>
              <p>　　注[五]谷风之诗。</p>
              <p>　　十七年，废皇后郭氏而立贵人。制诏三公曰：&quot;皇后怀执怨怼，数违教令，不能抚循它子，训长异室。宫闱之内，若见鹰鹯。[一]既无关雎之德，而有吕、霍之风，岂可托以幼孤，恭承明祀。今遣大司徒涉、[二]宗正吉持节，其上皇后玺绶。阴贵人乡里良家，归自微贱。[三]'自我不见，于今三年。'[四]宜奉宗庙，为天下母。主者详案旧典，时上尊号。异常之事，非国休福，不得上寿称庆。&quot;后在位恭俭，少嗜玩，不喜笑谑。性仁孝，多矜慈。七岁失父，虽已数十年，言及未曾不流涕。帝见，常叹息。</p>
              <p>　　注[一]尔雅曰：&quot;宫中小门谓之闱。&quot;</p>
              <p>　　注[二]戴涉也。</p>
              <p>　　注[三]公羊传曰：&quot;妇人谓嫁曰归。&quot;</p>
              <p>　　注[四]诗豳风东山之词也。</p>
              <p>　　显宗即位，尊后为皇太后。永平三年冬，帝从太后幸章陵，置酒旧宅，会阴、邓故人诸家子孙，并受赏赐。七年，崩，在位二十四年，年六十，合葬原陵。</p>
              <p>　　明帝性孝爱。追慕无已。十七年正月，当谒原陵，夜梦先帝、太后如平生欢。</p>
              <p>　　既寤，悲不能寐，即案历，明旦日吉，遂率百官及故客上陵。其日，降甘露于陵树，帝令百官采取以荐。会毕，帝从席前伏御黙，视太后镜奁中物，[一]感动悲涕，令易脂泽装具。左右皆泣，莫能仰视焉。</p>
              <p>　　注[一]奁，镜匣也。音廉。</p>
              <p>　　明德马皇后讳某，[一]伏波将军援之小女也。少丧父母。兄客卿敏惠早夭，母蔺夫人悲伤发疾慌惚。后时年十岁，干理家事，□制僮御，[二]内外谘禀，事同成人。初，诸家莫知者，后闻之，咸叹异焉。后尝久疾，太夫人令筮之，筮者曰：&quot;此女虽有患状而当大贵，兆不可言也。&quot;后又呼相者使占诸女，见后，大惊曰：&quot;我必为此女称臣。然贵而少子，若养它子者得力，乃当踰于所生。&quot;</p>
              <p>　　注[一]谥法曰：&quot;忠和纯淑曰德。&quot;讳某者，史失其名。下皆类此。</p>
              <p>　　注[二]干，正也。广雅曰&quot;僮、御，皆使者&quot;也。</p>
              <p>　　初，援征五溪蛮，卒于师，虎贲中郎将梁松、黄门侍郎窦固等因谮之，由是家益失埶，又数为权贵所侵侮。后从兄严不胜忧愤，白太夫人绝窦氏婚，求进女掖庭。乃上书曰：&quot;臣叔父援孤恩不报，[一]而妻子特获恩全，戴仰陛下，为天为父。人情既得不死，便欲求福。窃闻太子、诸王妃匹未备，援有三女，大者十五，次者十四，小者十三，仪状发肤，上中以上。[二]皆孝顺小心，婉静有礼。[三]愿下相工，简其可否。如有万一，援不朽于黄泉矣。又援姑姊妹并为成帝婕妤。葬于延陵。臣严幸得蒙恩更生，冀因缘先姑，当充后宫。&quot;由是选后入太子宫。时年十三。奉承阴后，傍接同列，礼则修备，上下安之。遂见宠异，常居后堂。</p>
              <p>　　注[一]孤，负也。</p>
              <p>　　注[二]东观记曰：&quot;明帝马皇后美发，为四起大髻，但以发成，尚有余，绕髻三匝。眉不施黛，独左眉角小缺，补之如粟。常称疾而终身得意。&quot;</p>
              <p>　　注[一]婉，顺。</p>
              <p>　　显宗即位，以后为贵人。时后前母姊女贾氏亦以选入，生肃宗。帝以后无子，命令养之。谓曰：&quot;人未必当自生子，但患爱养不至耳。&quot;后于是尽心抚育，劳悴过于所生。肃宗亦孝性淳笃，恩性天至，母子慈爱，始终无纤介之闲。[一]</p>
              <p>　　后常以皇嗣未广，每怀忧叹，荐达左右，若恐不及。后宫有进见者，每加慰纳。</p>
              <p>　　若数所宠引，辄增隆遇。永平三年春，有司奏立长秋宫，[二]帝未有所言。皇太后曰：&quot;马贵人德冠后宫，即其人也。&quot;遂立为皇后。</p>
              <p>　　注[一]纤介犹细微也。闲，隙也。</p>
              <p>　　注[二]皇后所居宫也。长者久也，秋者万物成孰之初也，故以名焉。请立皇后，不敢指言，故以宫称之。</p>
              <p>　　先是数日，梦有小飞虫无数赴着身，又入皮肤中而复飞出。既正位宫闱，愈自谦肃。身长七尺二寸，方口，美发。能诵易，好读春秋、楚辞，尤善周官、董仲舒书。[一]常衣大练，裙不加缘。[二]朔望诸姬主朝请，[三]望见后袍衣簄麤，反以为绮縠，就视，乃笑。后辞曰：&quot;此缯特宜染色，故用之耳。&quot;六宫莫不叹息。帝尝幸苑囿离宫，后辄以风邪露雾为戒，辞意款备，多见详择。帝幸濯龙中，[四]并召诸才人，下邳王已下皆在侧，请呼皇后。帝笑曰：&quot;是家志不好乐，虽来无欢。&quot;是以游娱之事希尝从焉。</p>
              <p>　　注[一]周官，周礼也。仲舒书，玉杯、蕃露、清明、竹林之属也。蕃音繁。</p>
              <p>　　注[二]大练，大帛也。杜预注左传曰：&quot;大帛，厚缯也。&quot;太后兄廖上书曰&quot;今陛下躬服厚缯&quot;是也。</p>
              <p>　　注[三]汉律春曰朝，秋曰请。</p>
              <p>　　注[四]续汉志曰，濯龙，园名也，近北宫。</p>
              <p>　　十五年，帝案地图，将封皇子，悉半诸国。后见而言曰：&quot;诸子裁食数县，于制不已俭乎？&quot;帝曰：&quot;我子岂宜与先帝子等乎？岁给二千万足矣。&quot;时楚狱连年不断，囚相证引，坐系者甚众。后虑其多滥，乘闲言及，恻然。帝感悟之，夜起仿偟，为思所纳，[一]卒多有所降宥。时诸将奏事及公卿较议难平者，[二]</p>
              <p>　　帝数以试后。后辄分解趣理，各得其情。每于侍执之际，辄言及政事，多所毗补，而未尝以家私干。*(欲)**[故]*宠敬日隆，始终无衰。</p>
              <p>　　注[一]思后所纳之言。</p>
              <p>　　注[二]广雅曰：&quot;较，明也。&quot;</p>
              <p>　　及帝崩，肃宗即位，尊后曰皇太后。诸贵人当徙居南宫，太后感析别之怀，各赐王赤绶，加安车驷马，白越三千端，[一]杂帛二千匹，黄金十斤。自撰显宗起居注，削去兄防参医药事。帝请曰：&quot;黄门舅旦夕供养且一年，即无曪异，又不录勤劳，无乃过乎！&quot;太后曰：&quot;吾不欲令后世闻先帝数亲后宫之家，故不着也。&quot;</p>
              <p>　　注[一]白越，越布。</p>
              <p>　　建初元年，*[帝]*欲封爵诸舅，太后不听。明年夏，大旱，言事者以为不封外戚之故，有司因此上奏，宜依旧典。[一]太后诏曰：&quot;凡言事者皆欲媚朕以要福耳。昔王氏五侯同日俱封，[二]其时黄雾四塞，不闻澍雨之应。又田蚡、窦婴，宠贵横恣，倾覆之祸，为世所传。[三]故先帝防慎舅氏，不令在枢机之位。[四]</p>
              <p>　　诸子之封，裁令半楚、淮阳诸国，常谓'我子不当与先帝子等'。今有司柰何欲以马氏比阴氏乎！吾为天下母，而身服大练，食不求甘，左右但着帛布，无香熏之饰者，欲身率下也。以为外亲见之，当伤心自□，但笑言太后素好俭。前过濯龙门上，见外家问起居者，车如流水，马如游龙，仓头衣绿□，领袖正白，[五]顾视御者，不及远矣。故不加谴怒，但绝岁用而已，冀以默愧其心，而犹懈怠，无忧国忘家之虑。知臣莫若君，况亲属乎？吾岂可上负先帝之旨，下亏先人之德，重袭西京败亡之祸哉！&quot;固不许。[六]</p>
              <p>　　注[一]汉制，外戚以恩泽封侯，故曰旧典也。</p>
              <p>　　注[二]成帝封太后弟王谭、王商、王立、王根、王逢时等，同时为关内侯。</p>
              <p>　　注[三]田蚡，景帝王皇后同母弟武安侯也。为丞相，贪骄，与淮南王霸上私语。</p>
              <p>　　后薨，武帝曰：&quot;使武安侯在者，族矣！&quot;窦婴，文帝窦皇后从兄子魏其侯也，为丞相，坐与灌夫朋党□巿也。</p>
              <p>　　注[四]枢机，近要之官也。春秋运斗枢曰：&quot;北斗，第一天枢，第二琁，第三机也。&quot;</p>
              <p>　　注[五]□，臂衣，今之臂鞴，以缚左右手，于事便也。</p>
              <p>　　注[六]西京外戚吕禄、吕产、窦婴、上官桀安父子、霍禹等皆被诛。</p>
              <p>　　帝省诏悲叹，复重请曰：&quot;汉兴，舅氏之封侯，犹皇子之为王也。太后诚存谦虚，柰何令臣独不加恩三舅乎？且韂尉年尊，两校尉有大病，[一]如令不讳，使臣长抱刻骨之恨。宜及吉时，不可稽留。&quot;</p>
              <p>　　注[一]韂尉，太后兄廖。两校尉，兄防、兄光也。</p>
              <p>　　太后报曰：&quot;吾反复念之，思令两善。岂徒欲获谦让之名，而使帝受不外施之嫌哉！[一]昔窦太后欲封王皇后之兄，[二]丞相条侯言受高祖约，无军功，非刘氏不侯。[三]今马氏无功于国，岂得与阴、郭中兴之后等邪？常观富贵之家，禄位重叠，犹再实之木，其根必伤。[四]且人所以愿封侯者，欲上奉祭祀，下求温饱耳。今祭祀则受四方之珍，衣食则蒙御府余资，斯岂不足，而必当得一县乎？吾计之孰矣，勿有疑也。夫至孝之行，安亲为上。今数遭变异，谷价数倍，忧惶昼夜，不安坐卧，而欲先营外封，违慈母之拳拳乎！[五]吾素刚急，有匈中气，不可不顺也。若阴阳调和，边境清静，然后行子之志。吾但当含饴弄孙，[六]不能复关政矣。&quot;</p>
              <p>　　注[一]以恩泽封爵外家为外施也。</p>
              <p>　　注[二]窦太后，文帝后也。王皇后，景帝后也。兄即王信，后封为盖侯。</p>
              <p>　　注[三]条侯，周亚夫也。前书曰：&quot;高帝与功臣约，非刘氏不王，非有功不侯。</p>
              <p>　　不如约，天下共击之。&quot;</p>
              <p>　　注[四]文子曰&quot;再实之木根必伤，掘臧之家后必殃&quot;也。</p>
              <p>　　注[五]拳拳犹勤勤也，音权。</p>
              <p>　　注[六]方言曰：&quot;饴，饧也。陈、楚、宋、韂之闲通语。&quot;</p>
              <p>　　时新平主家御者失火，延及北阁后殿。太后以为己过，起居不欢。时当谒原陵，自引守备不慎，臱见陵园，遂不行。初，太夫人葬，起坟微高，太后以为言，兄廖等实时减削。其外亲有谦素义行者，辄假借温言，赏以财位。如有纤介，则先见严恪之色，然后加谴。其美车服不轨法度者，便绝属籍，遣归田里。广平、钜鹿、乐成王车骑朴素，无金银之饰，帝以白太后，太后即赐钱各五百万。</p>
              <p>　　于是内外从化，被服如一，诸家惶恐，倍于永平时。乃置织室，蚕于濯龙中，[一]</p>
              <p>　　数往观视，以为娱乐。常与帝旦夕言道政事，及教授诸小王，论议经书，述叙平生，雍和终日。</p>
              <p>　　注[一]前书有东织、西织，属少府，平帝改名织室。</p>
              <p>　　四年，天下丰稔，方垂无事，帝遂封三舅廖、防、光为列侯。并辞让，愿就关内侯。太后闻之，曰：&quot;圣人设教，各有其方，知人情性莫能齐也。[一]吾少壮时，但慕竹帛，志不顾命。[二]</p>
              <p>　　今虽已老，而复'戒之在得'，[三]故日夜惕厉，思自降损。[四]居不求安，食不念饱。冀乘此道，不负先帝。所以化导兄弟，共同斯志，欲令瞑目之日，无所复恨。何意老志复不从哉？万年之日长恨矣！&quot;廖等不得已，受封爵而退位归第焉。</p>
              <p>　　注[一]礼记王制曰：&quot;凡居人材，必因天地寒暖燥湿，广谷大川异制，人居其闲异俗。修其教不易其俗，齐其政不易其宜。中国戎夷五方之人，皆有性也，不可推移。&quot;</p>
              <p>　　注[二]言少慕古人，书名竹帛，不顾命之长短。</p>
              <p>　　注[三]论语孔子曰：&quot;少之时，戒之在色；及其老也，戒之在得。&quot;得，贪啬也。</p>
              <p>　　言弥复吝惜封爵，不欲滥封亲戚也。</p>
              <p>　　注[四]惕，惧也。厉，危也。</p>
              <p>　　太后其年寝疾，不信巫祝小医，数□绝祷祀。至六月，崩。在位二十三年，年四十余。合葬显节陵。</p>
              <p>　　贾贵人，南阳人。建武末选入太子宫，中元二年生肃宗，而显宗以为贵人。帝既为太后所养，专以马氏为外家，故贵人不登极位，贾氏亲族无受宠荣者。及太后崩，乃策书加贵人王赤绶，[一]安车一驷，永巷宫人二百，[二]御府杂帛二万匹，大司农黄金千斤，钱二千万。诸史并阙后事，故不知所终。</p>
              <p>　　注[一]续汉书曰诸侯王赤绶也。</p>
              <p>　　注[二]永巷，宫中署名也，后改为掖庭。永巷宫人，即官婢也。</p>
              <p>　　章德窦皇后讳某，扶风平陵人，大司*(徒)**[空]*融之曾孙也。祖穆，父勋，坐事死，事在窦融传。勋尚东海恭王强女沘阳公主，后其长女也。家既废坏，数呼相工问息耗，[一]见后者皆言当大尊贵，非臣妾容貌。年六岁能书，亲家皆奇之。建初二年，后与女弟俱以选例入见长乐宫，进止有序，风容甚盛。肃宗先闻后有才色，数以讯诸姬傅。[二]及见，雅以为美，马太后亦异焉，因入掖庭，见于北宫章德殿。后性敏给，倾心承接，称誉日闻。明年，遂立为皇后，妹为贵人。七年，追爵谥后父勋为安成思侯。[三]后宠幸殊特，专固后宫。</p>
              <p>　　注[一]薛氏韩诗章句曰：&quot;耗。恶也。&quot;息耗犹言善恶也。</p>
              <p>　　注[二]讯，问也。傅谓傅母。</p>
              <p>　　注[三]安成，县，属汝南郡，故城在今豫州吴房县东南。</p>
              <p>　　初，宋贵人生皇太子庆，梁贵人生和帝。后既无子，并疾忌之，数闲于帝，渐致簄嫌。因诬宋贵人挟邪媚道，遂自杀，废庆为清河王，语在庆传。</p>
              <p>　　梁贵人者，曪亲愍侯梁竦之女也。少失母，为伯母舞阴长公主所养。[一]年十六，亦以建初二年与中姊俱选入掖庭为贵人。四年，生和帝。后养为己子。欲专名外家而忌梁氏。八年，乃作飞书以陷竦，[二]竦坐诛，贵人姊妹以忧卒。</p>
              <p>　　自是宫房惵息，[三]后爱日隆。</p>
              <p>　　注[一]长公主，光武女，梁松尚焉。</p>
              <p>　　注[二]飞书，若今匿名书也。</p>
              <p>　　注[三]惵，惧也，音牒。周书曰&quot;临捕以威，而气惵惧&quot;也。</p>
              <p>　　及帝崩，和帝即位，尊后为皇太后。皇太后临朝，尊母沘阳公主为长公主，益汤沐邑三千户，兄宪，弟笃、景，并显贵，□威权，后遂密谋不轨，永元四年，发觉被诛。</p>
              <p>　　九年，太后崩，未及葬，而梁贵人姊*(□)**[嫕]*[一]上书陈贵人枉殁之状。</p>
              <p>　　太尉张酺、司徒刘方、司空张奋上奏，依光武黜吕太后故事，[二]贬太后尊号，不宜合葬先帝。百官亦多上言者。帝手诏曰：&quot;窦氏虽不遵法度，而太后常自减损。朕奉事十年，深惟大义，礼，臣子无贬尊上之文。恩不忍离，义不忍亏。</p>
              <p>　　案前世上官太后亦无降黜，[三]其勿复议。&quot;于是合葬敬陵。在位十八年。</p>
              <p>　　注[一]音一计反。</p>
              <p>　　注[二]中元元年，黜吕后不宜配食高庙。</p>
              <p>　　注[三]上官太后，昭帝后也。父安与燕王谋反诛。太后以年少，又霍光外孙，故不废也。</p>
              <p>　　帝以贵人酷殁，敛葬礼阙，乃改殡于承光宫，上尊谥曰恭怀皇后，[一]追服丧制，百官缟素，与姊大贵人俱葬西陵，仪比敬园。[二]</p>
              <p>　　注[一]谥法曰：&quot;敬事尊上曰恭，慈仁哲行曰怀。&quot;</p>
              <p>　　注[二]敬园，安帝祖母宋贵人之园也。</p>
              <p>　　和帝阴皇后讳某，光烈皇后兄执金吾识之曾孙也。后少聪慧，善书蓺。永元四年，选入掖庭，以先后近属，故得为贵人。有殊宠。八年，遂立为皇后。</p>
              <p>　　自和熹邓后入宫，[一]爱宠稍衰，数有恚恨。后外祖母邓朱出入宫掖。十四年夏，有言后与朱共挟巫蛊道，[二]事发觉，帝遂使中常侍张慎与尚书陈曪于掖庭狱杂考案之。朱及二子奉、毅与后弟轶、辅、敞辞语相连及，以为祠祭祝诅，大逆无道。奉、毅、辅考死狱中。帝使司徒鲁恭持节赐后策，上玺绶，迁于桐宫，以忧死。立七年，葬临平亭部。[三]父特进纲自杀，轶、敞及朱家属徙日南比景县，宗亲外内昆弟皆免官还田里。永初四年，邓太后诏赦阴氏诸徙者悉归故郡，还其资财五百余万。</p>
              <p>　　注[一]熹音许其反。</p>
              <p>　　注[二]巫师为蛊，故曰巫蛊。左传注曰：&quot;蛊，惑也。&quot;</p>
              <p>　　注[三]葬于亭部内之地也。</p>
              <p>　　和熹邓皇后讳绥，[一]太傅禹之孙也。父训，护羌校尉；母阴氏，光烈皇后从弟女也。后年五岁，太傅夫人爱之，自为翦发。夫人年高目冥，误伤后额，忍痛不言。左右见者怪而问之，后曰：&quot;非不痛也，太夫人哀怜为断发，难伤老人意。故忍之耳。&quot;六岁能史书，[二]十二通诗、论语。诸兄每读经传，辄下意难问。[三]志在典籍，不问居家之事。母常非之，曰：&quot;汝不习女工以供衣服，乃更务学，宁当举博士邪？&quot;后重违母言，昼修妇业，暮诵经典，家人号曰&quot;诸生&quot;。父训异之，事无大小，辄与详议。</p>
              <p>　　注[一]蔡邕曰：&quot;谥法，有功安人曰熹。&quot;</p>
              <p>　　注[二]史书，周宣王太史□所作大篆十五篇也。前书曰&quot;教学童之书&quot;也。</p>
              <p>　　注[三]下意犹出意也。</p>
              <p>　　永元四年，当以选入，会训卒，后昼夜号泣，终三年不食盐菜，憔悴毁容，亲人不识之。后尝梦扪天，[一]荡荡正青，若有钟乳状，乃仰嗽饮之。以讯诸占梦，言尧梦攀天而上，汤梦及天而咶之，[二]斯皆圣王之前占，吉不可言。又相者见后惊曰：&quot;此成汤之法也。&quot;[三]家人窃喜而不敢宣。后叔父陔言：&quot;常闻活千人者，子孙有封。兄训为谒者，使修石臼河，岁活数千人。天道可信，家必蒙福。&quot;初，太傅禹叹曰：</p>
              <p>　　&quot;吾将百万之众，未尝妄杀一人，其后世必有兴者。&quot;</p>
              <p>　　注[一]扪，摸也。</p>
              <p>　　注[二]咶音是。</p>
              <p>　　注[三]续汉书曰：&quot;相者待诏相工苏大曰：'此成汤之骨法。'&quot;七年，后复与诸家子俱选入宫。后长七尺二寸，姿颜姝丽，[一]绝异于众，左右皆惊。八年冬，入掖庭为贵人，时年十六。恭肃小心，动有法度。承事阴后，夙夜战兢。接抚同列，常克己以下之，虽宫人隶役，皆加恩借。帝深嘉爱焉。</p>
              <p>　　及后有疾，特令后母兄弟入视医药，不限以日数。后言于帝曰：&quot;宫禁至重，而使外舍久在内省，[二]上令陛下有幸私之讥，下使贱妾获不知足之谤。上下交损，诚不愿也。&quot;帝曰：&quot;人皆以数入为荣，贵人反以为忧，深自抑损，诚难及也。&quot;每有燕会，诸姬贵人竞自修整，簪珥光采，筜裳鲜明，[三]而后独着素，装服无饰。其衣有与阴后同色者，实时解易。若并时进见，则不敢正坐离立，行则偻身自卑。[四]帝每有所问，常逡巡后对，不敢先阴后言。帝知后劳心曲体，叹曰：&quot;修德之劳，乃如是乎！&quot;后阴后渐簄，每当御见，辄辞以疾。时帝数失皇子，后忧继嗣不广，恒垂涕叹息，数选进才人，以博帝意。</p>
              <p>　　注[一]姝，美色也。诗曰：&quot;彼姝者子。&quot;</p>
              <p>　　注[二]外舍，外家。</p>
              <p>　　注[三]说文曰：&quot;簪，笄也。珥，瑱也，以玉充耳。&quot;释名曰：&quot;妇人上服曰筜。&quot;</p>
              <p>　　注[四]离，并也。礼记曰：&quot;离坐离立，无往参焉。&quot;</p>
              <p>　　阴后见后德称日盛，不知所为，遂造祝诅，欲以为害。帝尝寝病危甚，阴后密言：&quot;我得意，不令邓氏复有遗类！&quot;后闻，乃对左右流涕言曰：&quot;我竭诚尽心以事皇后，竟不为所佑，而当获罪于天。妇人虽无从死之义，然周公身请武王之命，[一]越姬心誓必死之分，[二]上以报帝之恩，中以解宗族之祸，下不令阴氏有人豕之讥。&quot;[三]即欲饮药，宫人赵玉者固禁之，因诈言属有使来，上疾已愈。后信以为然，乃止。明日，帝果瘳。</p>
              <p>　　注[一]武王有疾，周公为之请命于大王、王季、文王，曰&quot;若尔三王有丕子之责于天，以旦代某之身&quot;也。</p>
              <p>　　注[二]越姬，楚昭王之姬，越王句践女也。昭王燕游，越姬从，谓姬曰：&quot;乐乎？&quot;</p>
              <p>　　对曰：&quot;乐则乐矣，而不可久也。&quot;王曰：&quot;愿与子生死若此。&quot;姬曰：&quot;君王乐游，要妾以死，不敢闻命。&quot;后王病，有赤云夹日如飞鸟。王问周太史。史曰：</p>
              <p>　　&quot;是害王身，请移于将相。&quot;王曰：&quot;将相于孤，犹股肱也。&quot;不听。姬曰：&quot;大哉君王之德。妾请从王死矣。昔日游乐，是以不敢听命，今君王复礼，国人为君王死，何况妾乎？妾愿先驱狐狸于地下。昔日口虽不言，心许之矣。</p>
              <p>　　妾闻信者不负其心。&quot;遂自杀。故曰&quot;心誓&quot;。事见列女传也。</p>
              <p>　　注[三]高帝爱幸戚夫人。帝崩，吕太后断夫人手足，去眼熏耳，使居鞠室中，名曰&quot;人彘&quot;也。</p>
              <p>　　十四年夏，阴后以巫蛊事废，后请救不能得，帝便属意焉。后愈称疾笃，深自闭绝。会有司奏建长秋宫，帝曰：&quot;皇后之尊，与朕同体，承宗庙，母天下，岂易哉！唯邓贵人德冠后庭，乃可当之。&quot;至冬，立为皇后。辞让者三，然后即位。手书表谢，深陈德薄，不足以充小君之选。是时，方国贡献，竞求珍丽之物，自后即位，悉令禁绝，岁时但供纸墨而已。帝每欲官爵邓氏，后辄哀请谦让，故兄骘终帝世不过虎贲中郎将。</p>
              <p>　　元兴元年，帝崩，长子平原王有疾，而诸皇子夭没，前后十数，后生者辄隐秘养于人闲。殇帝生始百日，后乃迎立之。尊后为皇太后，太后临朝。和帝葬后，宫人并归园，太后赐周、冯贵人策曰：&quot;朕与贵人托配后庭，共欢等列，十有余年。不获福佑，先帝早□天下，孤心茕茕，[一]靡所瞻仰，夙夜永怀，感怆发中。今当以旧典分归外园，惨结增叹，燕燕之诗，曷能喻焉？[二]其赐贵人王青盖车，采饰辂，骖马各一驷，黄金三十斤，杂帛三千匹，白越四千端。&quot;又赐冯贵人王赤绶，以未有头上步摇、环佩，加赐各一具。[三]</p>
              <p>　　注[一]茕茕，孤特之貌也。诗曰：&quot;茕茕在疚。&quot;</p>
              <p>　　注[二]诗鄁*(墉)*序曰：&quot;韂庄姜送归妾也。&quot;其诗曰：&quot;燕燕于飞，差池其羽。</p>
              <p>　　之子于归，远送于野。瞻望不及，泣涕如雨。&quot;</p>
              <p>　　注[三]周礼&quot;王后首服为副&quot;，所以副首为饰，若今步摇也。释名曰：&quot;皇后首副，其上有垂珠，步则摇也。&quot;</p>
              <p>　　是时新遭大忧，法禁未设。宫中亡大珠一箧，太后念，欲考问，必有不辜。乃亲阅宫人，观察颜色，实时首服。又和帝幸人吉成，御者共枉吉成以巫蛊事，遂下掖庭考讯，辞证明白。太后以先帝左右，待之有恩，平日尚无恶言，今反若此，不合人情，更自呼见实核，果御者所为。莫不叹服，以为圣明。常以鬼神难征，淫祀无福，乃诏有司罢诸祠官不合典礼者。又诏赦除建武以来诸犯妖恶，及马、窦家属所被禁锢者，皆复之为平人。减大官、导官、尚方、内者服御珍膳靡丽难成之物，[一]自非供陵庙，稻梁米得导择，朝夕一肉饭而已。旧大官汤官经用岁且二万万，[二]太后□止，*(曰)**[日]*杀省珍费，自是裁数千万。及郡国所贡，皆减其过半。悉斥卖上林鹰犬。其蜀、汉扣器九带佩刀，并不复调。[三]止画工三十九种。又御府、尚方、织室锦绣、冰纨、绮縠、金银、珠玉、犀象、檋瑁、雕镂翫弄之物，皆绝不作。离宫别馆储峙米糒薪炭，悉令省之。[四]又诏诸园贵人，其宫人有宗室同族若羸老不任使者，令园监实核上名，自御北宫增喜观阅问之，恣其去留，即日免遣者五六百人。</p>
              <p>　　注[一]汉官仪曰：&quot;大官，主膳羞也。&quot;前书音义曰：&quot;导官，主导择米以供祭祀。尚方，掌工作刀□诸物及刻玉为器。&quot;汉官仪曰：&quot;内者，主帷帐。&quot;并署名也。</p>
              <p>　　注[二]经，常也。</p>
              <p>　　注[三]蜀，蜀郡也。汉，广汉郡也。二郡主作供进之器，元帝时贡禹上书&quot;蜀、广汉主金银器，各用五百万&quot;是也。扣音口，以金银缘器也。</p>
              <p>　　注[四]储峙犹蓄积也。糒，干饭。</p>
              <p>　　及殇帝崩，太后定策立安帝，犹临朝政。以连遭大忧，百姓苦役，[一]殇帝康陵方中秘藏，[二]及诸工作，事事减约，十分居一。</p>
              <p>　　注[一]大忧谓和帝、殇帝崩。</p>
              <p>　　注[二]方中，陵中也。頉藏之中，故言秘也。</p>
              <p>　　诏告司隶校尉、河南尹、南阳太守曰：&quot;每览前代外戚宾客，假借威权，轻薄謥詷，[一]至有浊乱奉公，为人患苦。咎在执法怠懈，不辄行其罚故也。今车骑将军骘等虽怀敬顺之志，而宗门广大，姻戚不少，宾客奸猾，多干禁宪。[二]</p>
              <p>　　其明加检□，勿兼容护。&quot;自是亲属犯罪，无所假贷。太后愍阴氏之罪废，赦其徙者归乡，□还资财五百余万。永初元年，爵号太夫人为新野君，万户供汤沐邑。[三]</p>
              <p>　　注[一]言箶遽也。謥音七洞反。詷音洞。</p>
              <p>　　注[二]干，犯也。</p>
              <p>　　注[三]汤沐者，取其赋税以供汤沐之具也。</p>
              <p>　　二年夏，京师旱，亲幸洛阳寺录冤狱。有囚实不杀人而被考自诬，羸困舆见，畏吏不敢言，将去，举头若欲自诉。太后察视觉之。即呼还问状，具得枉实，实时收洛阳令下狱抵罪。行未还宫，澍雨大降。</p>
              <p>　　三年秋，太后体不安，左右忧惶，祷请祝辞，愿得代命。太后闻之，即谴怒，切□掖庭令以下，但使谢过祈福，不得妄生不祥之言。旧事，岁终当飨遣韂士，[一]大傩逐疫。[二]太后以阴阳不和，军旅数兴，诏飨会勿设戏作乐，减逐疫侲子之半，[三]悉罢象橐驼之属。丰年复故。太后自入宫掖，从曹大家受经书，兼天文、筭数。昼省王政，夜则诵读，而患其谬误，惧乖典章，乃博选诸儒刘珍等及博士、议郎、四府掾史五十余人，诣东观雠校传记。[四]事毕奏御，赐葛布各有差。又诏中官近臣于东观受读经传，以教授宫人，左右习诵，朝夕济济。及新野君薨，太后自侍疾病，至乎终尽，忧哀毁损，事加于常。赠以长公主赤绶、东园秘器、玉衣绣衾，[五]又赐布三万匹，钱三千万。骘等遂固让钱布不受。使司空持节护丧事，仪比东海恭王，谥曰敬君。太后谅闇既终，[六]</p>
              <p>　　久旱，太后比三日幸洛阳，录囚徒，理出死罪三十六人，耐罪八十人，其余减罪死右趾已下至司寇。</p>
              <p>　　注[一]旧事，韂士得代归者，上亲飨焉。前书盖宽饶传曰&quot;岁尽交代，上临飨罢韂卒&quot;是也。</p>
              <p>　　注[二]礼记月令：&quot;*[命]*有*[司]*大傩，旁磔，*[出]*土牛，以送寒气。&quot;郑玄注云：&quot;傩，阴气也。此月之中，日历虚、危，有坟墓四星之气为厉鬼，随强阴出以害人。&quot;故傩漤之也。</p>
              <p>　　注[三]侲子，逐疫之人也，音振。薛综注西京赋云：&quot;侲之言善也，善童幼子也。&quot;</p>
              <p>　　续汉书曰：&quot;大傩，选中黄门子弟，年十岁以上，十二以下，百二十人为侲子。</p>
              <p>　　皆赤帻皂制，执大窹。&quot;</p>
              <p>　　注[四]雠，对也。</p>
              <p>　　注[五]东园，署名，属少府。主作凶器，故言秘也。</p>
              <p>　　注[六]谅闇，居丧之庐也。或为&quot;谅阴&quot;。谅，信也；阴，默也。言居忧信默不言。</p>
              <p>　　七年正月，初入太庙，斋七日，赐公卿百僚各有差。庚戌，谒宗庙，率命妇髃妾相礼仪，[一]与皇帝交献亲荐，成礼而还。[二]因下诏曰：&quot;凡供荐新味，多非其节，或郁养强孰，或穿掘萌牙，味无所至而夭折生长，岂所以顺时育物乎！</p>
              <p>　　传曰：'非其时不食。'[三]自今当奉祠陵庙及给御者，皆须时乃上。&quot;凡所省二十三种。</p>
              <p>　　注[一]相，助也。仪礼曰：&quot;命夫者，男子之为大夫也。命妇者，大夫之妻也。&quot;</p>
              <p>　　注[二]周礼，宗庙祭之日，旦，王服衮冕而入，立于阼；后服副祎，从王而入。</p>
              <p>　　王以圭瓒酌郁鬯以献尸，次后以璋瓒酌郁鬯以献尸，此谓交献也。卒事凡九献焉。</p>
              <p>　　注[三]论语曰：&quot;不时不食。&quot;言非其时物则不食之。前书邵信臣曰：&quot;不时之物，有伤于人，不宜以奉供养。&quot;</p>
              <p>　　自太后临朝，水旱十载，四夷外侵，盗贼内起。每闻人饥，或达旦不寐，而躬自减彻，以救灾□，故天下复平，岁还丰穰。</p>
              <p>　　元初五年，平望侯刘毅[一]以太后多德政，欲令早有注记，上书安帝曰：&quot;臣闻易载羲农而皇德着，[二]书述唐虞而帝道崇，故虽圣明，必书功于竹帛，流音于管弦。[三]伏惟皇太后膺大圣之姿，体乾坤之德，[四]齐踪虞妃，比迹任姒。</p>
              <p>　　[五]孝悌慈仁，允恭节约，杜绝奢盈之源，防抑逸欲之兆。正位内朝，流化四海。[六]及元兴、延平之际，国无储副，仰观干象，参之人誉，援立陛下为天下主，永安汉室，绥静四海。又遭水潦，东州饥荒。[七]垂恩元元，冠盖交路，菲薄衣食，躬率髃下，损膳解骖，以赡黎苗。[八]恻隐之恩，犹视赤子。[九]</p>
              <p>　　克己引愆，显扬仄陋。崇晏晏之政，[一０]敷在宽之教。[一一]兴灭国，继绝世，录功臣，复宗室。追还徙人，蠲除禁锢。政非惠和，不图于心；制非旧典，不访于朝。弘德洋溢，充塞宇宙；[一二]洪泽丰沛，漫衍八方。华夏乐化，戎狄混并。丕功着于大汉，硕惠加于生人。巍巍之业，可闻而不可及；荡荡之勋，可诵而不可名。古之帝王，左右置史；[一三]汉之旧典，世有注记。夫道有夷崇，治有进退。若善政不述，细异辄书，是为尧汤负洪水大旱之责，而无咸熙假天之美；[一四]高宗成王有雉雊迅风之变，而无中兴康宁之功也。[一五]上考诗书，有虞二妃，周室三母，[一六]修行佐德，[一七]思不踰阈。[一八]未有内遭家难，外遇醔害，览总大麓，经营天物，[一九]功德巍巍若兹者也。宜令史官着长乐宫注、圣德颂，以敷宣景耀，勒勋金石，县之日月，[二０]摅之罔极，以崇陛下烝烝之孝。&quot;帝从之。[二一]</p>
              <p>　　注[一]平望，县，属北海郡，今青州北海县西北平望台是也，一名望海台也。</p>
              <p>　　注[二]易系辞曰：&quot;古者庖羲氏之王天下，仰观*(法)**[象]*于天，俯观法于地，于是始画八卦，以通神明之德，以类万物之情。庖羲氏没，神农氏作，斲木为耜，揉木为耒，耒耜之利，以教天下。&quot;伏羲、神农为三皇，故言皇德也。</p>
              <p>　　注[三]竹谓简册，帛谓缣素。黄帝以下六代乐，皆所以章显功德，是流音于管弦。</p>
              <p>　　注[四]易曰：&quot;圣人与天地合其德。&quot;</p>
              <p>　　注[五]虞妃，即舜妻娥皇、女英也。任，文王母；姒，武王母也。</p>
              <p>　　注[六]易家人卦曰：&quot;女正位乎内，正家而天下定矣。&quot;礼记曰，东夷、西戎、南蛮、北狄，谓之四海。</p>
              <p>　　注[七]延平元年，安帝初即位，六州大水，永初元年，禀司隶、兖、豫、徐、冀、并六州贫人也。</p>
              <p>　　注[八]广雅云：&quot;苗，觽也。&quot;</p>
              <p>　　注[九]隐，痛也。尚书曰&quot;若保赤子，惟人其康乂&quot;也。</p>
              <p>　　注[一０]尚书考灵耀曰：&quot;文*(基)**[塞]*晏晏。&quot;</p>
              <p>　　注[一一]敷，布也。尚书曰：&quot;五教在宽。&quot;</p>
              <p>　　注[一二]洋溢，言多。</p>
              <p>　　注[一三]礼记玉藻曰：&quot;动则左史书之，言则右史书之。&quot;</p>
              <p>　　注[一四]咸，皆也。熙，广也。尚书曰：&quot;庶绩咸熙。&quot;言尧之朝政，觽功皆广。</p>
              <p>　　假音格，至也。尚书曰：&quot;佑我烈祖，格于皇天。&quot;言伊尹佐汤，功至于天也。</p>
              <p>　　尧洪水九载，汤大旱七年。</p>
              <p>　　注[一五]高宗，殷王也，小乙之子，名武丁。当祭成汤，有飞雉升鼎耳而雊，高宗修德，殷道中兴。成王疑周公，乃有雷电大风之变，成王改过，几致刑措也。</p>
              <p>　　注[一六]尚书曰：&quot;厘降二女于妫汭，嫔于虞。&quot;三母谓后稷母姜嫄，文王母大任，武王母大姒也。诗大雅曰：&quot;厥初生人，时维姜嫄。&quot;又曰：&quot;大任有身，生此文王。&quot;又曰&quot;太姒嗣徽音，则百斯男&quot;也。</p>
              <p>　　注[一七]诗云：&quot;既有烈考，亦有文母。&quot;是佐德。</p>
              <p>　　注[一八]阈，门限也。左传曰：&quot;妇人送迎不出门，见兄弟不踰阈。&quot;</p>
              <p>　　注[一九]麓，录也。言大录万机之政。书曰&quot;纳于大麓&quot;，又曰&quot;暴殄天物&quot;也。</p>
              <p>　　注[二０]易曰：&quot;县象着明，莫大于日月。&quot;</p>
              <p>　　注[二一]广雅曰：&quot;摅，舒也。&quot;孔安国注尚书曰：&quot;烝烝犹进进也。&quot;</p>
              <p>　　六年，太后诏征和帝弟济北、河闲王子男女年五岁以上四十余人，又邓氏近亲子孙三十余人，并为开邸第，[一]教学经书，躬自监试。尚幼者，使置师保，朝夕入宫，抚循诏导，恩爱甚渥。[二]乃诏从兄河南尹豹、越骑校尉康等曰：&quot;吾所以引纳髃子，置之学官者，实以方今承百王之敝，时俗浅薄，巧伪滋生，五经衰缺，不有化导，将遂陵彁，故欲曪崇圣道，以匡失俗。传不云乎：'饱食终日，无所用心，难矣哉！'[三]今末世贵戚食禄之家，温衣美饭，乘坚驱良，[四]</p>
              <p>　　而面墙术学，不识臧否，[五]斯故祸败所从来也。永平中，四姓小侯皆令入学，[六]所以矫俗厉薄，反之忠孝。先公既以武功书之竹帛，兼以文德教化子孙，[七]</p>
              <p>　　故能束修，不触罗网。[八]诚令儿曹上述祖考休烈，下念诏书本意，则足矣。</p>
              <p>　　其勉之哉！&quot;</p>
              <p>　　注[一]苍颉篇曰：&quot;邸，舍也。&quot;</p>
              <p>　　注[二]诏，告也。</p>
              <p>　　注[三]论语孔子言也。言人终日饱食，不措心于道义。难矣哉，言终无远大也。</p>
              <p>　　注[四]坚谓好车，良谓善马也。墨子曰：&quot;圣王为衣服之法，坚车良马，不知贵也。&quot;</p>
              <p>　　注[五]尚书曰&quot;弗学墙面&quot;也。</p>
              <p>　　注[六]小侯，解见明纪。</p>
              <p>　　注[七]先公谓邓禹。禹有子十三人，各使守一蓺，故曰文德也。</p>
              <p>　　注[八]言能自约束修整也。</p>
              <p>　　康以太后久临朝政，心怀畏惧，托病不朝。太后使内人问之。时宫婢出入，多能有所毁誉，其耆宿者皆称中大人，所使者乃康家先婢，亦自通中大人。康闻，诟之曰：&quot;汝我家出，尔敢尔邪！&quot;婢怒，还说康诈疾而言不逊。太后遂免康官，遣归国，绝属籍。</p>
              <p>　　永宁二年二月，寝病渐笃，乃乘辇于前殿，见侍中、尚书，因北至太子新所缮宫。还，大赦天下，赐诸园贵人、王、主、髃僚钱布各有差。诏曰：&quot;朕以无德，托母天下，而薄佑不天，早离大忧。延平之际，海内无主，元元□运，危于累卵。[一]勤勤苦心，不敢以万乘为乐，上欲不欺天愧先帝，下不违人负宿心，诚在济度百姓，以安刘氏。自谓感彻天地，当蒙福祚，而丧祸内外，伤痛不绝。</p>
              <p>　　[二]顷以废病沉滞，久不得侍祠，自力上原陵，加欬逆唾血，遂至不解。存亡大分，无可柰何。公卿百官，其勉尽忠恪，以辅朝廷。&quot;三月崩。在位二十年，年四十一。合葬顺陵。</p>
              <p>　　注[一]说苑曰：&quot;晋灵公骄奢，造九层之台，国困人贫，耻功不成。令曰：'左右谏者斩也。'荀息乃求见。公曰：'谏邪？'息曰：'不敢。臣能累十二博澙，加九鸡子其上。'公曰：'危哉。'息曰：'复有危于此者。公为九层之台，男女不得耕织，社稷一灭，君何所望！'君曰：'寡人之过。'乃坏台焉。&quot;</p>
              <p>　　注[二]内外谓新野君薨及和、殇二帝崩也。</p>
              <p>　　论曰：邓后称制终身，号令自出，术谢前政之良，身阙明辟之义，[一]至使嗣主侧目，敛衽于虚器，[二]直生怀懑，悬书于象魏。[三]借之仪者，殆其惑哉！</p>
              <p>　　[四]然而建光之后，王柄有归，[五]遂乃名贤戮辱，便孽党进，[六]衰斁之来，兹焉有征。[七]故知持权引谤，所幸者非己；焦心恤患，自强者唯国。[八]是以班母一说，阖门辞事；[九]爱侄微愆，髡剔谢罪。[一０]将杜根逢诛，未值其诚乎！[一一]但蹊田之牛，夺之已甚。[一二]</p>
              <p>　　注[一]前政谓周公也。辟，君也。尚书曰&quot;朕复子明辟&quot;，言周公摄位，复还成王。今太后不还，故曰阙也。</p>
              <p>　　注[二]器谓神器，谕帝位也。</p>
              <p>　　注[三]象魏，阙也。直生，杜根等上书，请太后还政。</p>
              <p>　　注[四]借犹假也。殆，近也。言太后不还政于安帝，近可惑也。</p>
              <p>　　注[五]太后建光之中崩，归政安帝。</p>
              <p>　　注[六]帝宠用乳母王圣及其女伯荣，出入宫掖，通传奸赂，太尉杨震及邓骘等皆被中官谮诛也。</p>
              <p>　　注[七]斁，败也。安帝临政，衰败逾甚，故曰有征也。</p>
              <p>　　注[八]言执持朝权以招觽谤者，所幸不为己身，唯忧国也。</p>
              <p>　　注[九]太后兄大将军骘，以母忧上书乞身，太后不许，以问班昭，乃许之。语见昭传也。</p>
              <p>　　注[一０]太后兄骘子凤受遗事泄，骘遂髡妻及凤以谢天下。语见骘传。</p>
              <p>　　注[一一]诚，信也。言未为太后所信。</p>
              <p>　　注[一二]左传申叔时曰：&quot;牵牛以蹊人之田而夺之牛，牵牛以蹊者信有罪矣，而夺之牛，罚已重矣。&quot;此喻杜根。上书虽曰有罪，太后杀之为过甚也。</p>
              <p>　　校勘记</p>
              <p>　　三九八页四行女御*[掌]*□于王之燕寝据今本周礼补。按：前后皆有&quot;掌&quot;字，明此脱。</p>
              <p>　　三九九页八行宫备七国按：文选&quot;宫&quot;作&quot;官&quot;，李善注谓当秦之时，凡有七国，秦并其六国，故内职皆备置之，而爵列八品焉。据此，似李所见本作&quot;官&quot;，而章怀所据本则作&quot;宫&quot;也。</p>
              <p>　　四００页八行而防*(闲)**[闲]*未笃据汲本、殿本改。</p>
              <p>　　四００页一六行唯秦芈太后始摄政事按：&quot;芈&quot;原斗&quot;芊&quot;，各本同，今改正。</p>
              <p>　　四０二页八行真定栆人也按：&quot;栆&quot;当作&quot;焒&quot;，其字□禾，各本皆未正。</p>
              <p>　　四０二页一三行帝善况小心谨慎按：校补引钱大昭说，谓&quot;善&quot;闽本作&quot;美&quot;。</p>
              <p>　　四０三页一二行葬于北芒按：集解引汪文台说，谓御览百三十七引续汉书作&quot;葬北陵&quot;。</p>
              <p>　　四０三页一四行数授赏赐刊误谓案文&quot;授&quot;当作&quot;受&quot;。</p>
              <p>　　四０六页一四行七岁失父按：袁纪作&quot;十岁丧父&quot;。</p>
              <p>　　四０六页一五行言及未曾不流涕按：汲本、殿本&quot;曾&quot;作&quot;尝&quot;。</p>
              <p>　　四一０页八行*(欲)**[故]*宠敬日隆据殿本、集解本改。按：集解引惠栋说，谓&quot;故&quot;旧本作&quot;欲&quot;，李氏改作&quot;故&quot;。</p>
              <p>　　四一０页一二行白越三千端按：御览八一八引&quot;白越&quot;作&quot;越帛&quot;。</p>
              <p>　　四一一页一行*[帝]*欲封爵诸舅按：张森楷校勘记谓髃书治要&quot;欲&quot;上有&quot;帝&quot;字，当依添。今据补。</p>
              <p>　　四一一页一五行枢机近要之官也按：&quot;官&quot;原斗&quot;宫&quot;，径改正。</p>
              <p>　　四一三页三行文子曰按：&quot;文&quot;原斗&quot;太&quot;，径据汲本、殿本改正。</p>
              <p>　　四一三页八行赏以财位按：集解引何焯说，谓&quot;位&quot;字疑。校补谓&quot;位&quot;当作&quot;物&quot;，转写之斗。</p>
              <p>　　四一五页三行大司*(徒)**[空]*融之曾孙也张森楷校勘记谓案光武纪及窦融传，融止为大司空，未尝为大司徒，&quot;徒&quot;当作&quot;空&quot;。按：张说是，今据改。</p>
              <p>　　四一六页九行梁贵人姊*(□)**[嫕]*据梁竦传改。按：集解引惠栋说谓袁纪作&quot;凭&quot;。</p>
              <p>　　四一八页五行夫人年高目冥按：御览四一五引，&quot;冥&quot;作&quot;眊&quot;。</p>
              <p>　　四一八页一二行下意犹出意也汲本、殿本&quot;出意&quot;作&quot;出气&quot;。按：校补谓下意犹出意者，谓别出己意，与诸兄论难。战国策秦策&quot;下兵三川&quot;，高注&quot;下兵，出兵也&quot;，此下得训出之证。</p>
              <p>　　四一九页一行又相者见后惊曰此成汤之法也按：御览七二九引&quot;相者&quot;下有&quot;苏大&quot;二字。&quot;法&quot;上有&quot;骨&quot;字。</p>
              <p>　　四一九页二行后叔父陔按：袁纪&quot;陔&quot;作&quot;邠&quot;。</p>
              <p>　　四一九页三行其后世必有兴者按：王先谦谓&quot;其&quot;字当衍。</p>
              <p>　　四二一页一五行诗鄁*(墉)*序曰据张森楷校勘记删。按：张氏谓邶风诗不当有&quot;墉&quot;字，盖误衍。</p>
              <p>　　四二二页八行稻粱米不得导择王先谦谓&quot;导&quot;当作&quot;迟&quot;，前书百官表少府属有迟官。今按：前书&quot;迟&quot;亦斗&quot;导&quot;。说文段注云择米曰迟，汉人语如此，凡作&quot;导&quot;者，斗字也。</p>
              <p>　　四二二页九行太后□止*(曰)**[日]*杀省珍费据集解引惠栋说改。</p>
              <p>　　四二四页一五行*[命]*有*[司]*大傩旁磔[出]土牛按：此注脱斗不可句读，今据礼月令补。</p>
              <p>　　四二六页一行平望侯刘毅按：校补引钱大昭说，谓毅，北海敬王子，建初二年封，永元中坐事失侯，此当云&quot;故平望侯&quot;。</p>
              <p>　　四二七页二行仰观*(法)**[象]*于天据汲本、殿本改。</p>
              <p>　　四二七页一一行文*(基)**[塞]*晏晏据汲本改。</p>
              <p>　　四二八页四行既有烈考亦有文母刊误谓两&quot;有&quot;字皆当作&quot;右&quot;。</p>
              <p>　　四二九页一一行尔敢尔邪按：上&quot;尔&quot;字应依邓禹传作&quot;亦&quot;。</p>
              <p>　　四二九页一三行薄佑不天按：周寿昌谓&quot;佑&quot;当作&quot;祜&quot;，史避安帝讳改。</p>
            </td>
          </tr>
        </table>
        <p>&nbsp;</p><table width="460" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='10.htm'>上一页 </a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='12.htm'>下一页 </a></div>
                  </td>
                </tr>
              </table>
              <p align=center>作者：[南朝宋]范晔 
              <hr width=90%>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
        
      </td>
      <td valign="top" width="19"><img src="rightbg.gif" width="19" height="400"><img src="right.gif" width="19" height="146"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="66" height="21"><img src="bottom1.gif" width="66" height="21"></td>
      <td background="bottombg.gif" width="500"></td>
      <td width="210"></td>
    </tr>
  </table>
</div>
</body>
</html>
