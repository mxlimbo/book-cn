<html>
<head>
<title>后汉书卷三十七　桓荣丁鸿列传　第二十七</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0">
    <tr>
      <td width="239" height="24"><img src="up1.gif" width="239" height="24"></td>
      <td width="537" background="up1bg.gif"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="167" height="49"><img src="up2left.gif" width="167" height="49"></td>
      <td valign="bottom"><img src="bg.gif" width="50" height="20"><a href="content.htm"><img src="top.gif" width="46" height="15" border="0"></a><img src="bg.gif" width="40" height="7"><a href="40.htm"><img src="last.gif" width="46" height="15" border="0"></a><img src="bg.gif" width="40" height="30"><a href="42.htm"><img src="next.gif" width="46" height="15" border="0"></a></td>
      <td width="19" background="rightbg.gif">&nbsp;</td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td valign="top" width="66" background="leftbg.gif"><img src="up3.gif" width="66" height="580"></td>
      <td valign="top" align="center"> 
        <table width="520" cellspacing="0" cellpadding="0" align="center" border="0">
          <tr> 
            <td> 
              <p align="center">&nbsp;</p>
              <p align="center" class="h">后汉书卷三十七　桓荣丁鸿列传　第二十七</p>
            </td>
          </tr>
        </table>
        <br>
        <table width="520" border="0" cellspacing="0" cellpadding="0" align="center">
          <tr> 
            <td>　　桓荣字春卿，沛郡龙亢人也。[一]少学长安，习欧阳尚书，事博士九江朱普。[二]
              <p>　　贫窭无资，[三]常客佣以自给，精力不倦，十五年不窥家园。至王莽篡位乃归。</p>
              <p>　　会朱普卒，荣奔丧九江，负土成坟，因留教授，徒觽数百人。莽败，天下乱。</p>
              <p>　　荣抱其经书与弟子逃匿山谷，虽常饥困而讲论不辍，后复客授江淮闲。</p>
              <p>　　注[一]续汉书曰：&quot;荣本齐人，迁于龙亢，至荣六叶。&quot;东观记曰：&quot;荣本齐桓公后也。桓公作伯，支庶用其谥立族命氏焉。&quot;</p>
              <p>　　注[二]朱普字公文，受业于平当，为博士，徒觽尤盛。见前书。</p>
              <p>　　注[三]字林曰：&quot;窭，空也。&quot;</p>
              <p>　　建武十九年，年六十余，始辟大司徒府。时显宗始立为皇太子，选求明经，乃擢荣弟子豫章何汤为虎贲中郎将，以尚书授太子。世祖从容问汤[一]本师为谁，汤对曰：&quot;事沛国桓荣。&quot;帝即召荣，令说尚书，甚善之。[二]拜为议郎，赐钱十万，入使授太子。</p>
              <p>　　每朝会，辄令荣于公卿前敷奏经书。帝称善，曰：&quot;得生几晚！&quot;会欧阳博士缺，帝欲用荣。荣叩头让曰：&quot;臣经术浅薄，不如同门生郎中彭闳、扬州从事嚱弘。&quot;</p>
              <p>　　帝曰：&quot;俞，往，女谐。&quot;[三]因拜荣为博士，引闳、弘为议郎。</p>
              <p>　　注[一]从音七容反。</p>
              <p>　　注[二]谢承书曰：&quot;何汤字仲弓，豫章南昌人也。荣门徒常四百余人，汤为高第，以才明知名。荣年四十无子，汤乃去荣妻为更娶，生三子，荣甚重之。后拜郎中，守开阳门候。上微行夜还，汤闭门不纳，更从中东门入。明旦，召诣太官赐食，诸门候皆夺俸。建武十八年夏旱，公卿皆暴露请雨。洛阳令着车盖出门，汤将韂士钩令车收案，有诏免令官，拜汤虎贲中郎将。上礀叹曰：'赳赳武夫，公侯干城，何汤之谓也。'汤以明经尝授太子，推荐荣，荣拜五更，封关内侯。</p>
              <p>　　荣常言曰：'此皆何仲弓之力也。'&quot;注[三]续汉书曰：&quot;闳字作明。&quot;俞，然也。然其所举，□令往，言汝能和谐此官。谢承书曰：&quot;嚱弘字奉卿，吴郡人也。家代为冠族。少有英才，与桓荣相善。</p>
              <p>　　子徽，至司徒长史&quot;也。</p>
              <p>　　车驾幸大学，会诸博士论难于前，荣被服儒衣，温恭有蕴籍，[一]辩明经义，每以礼让相猒，不以辞长胜人，儒者莫之及，[二]特加赏赐。又诏诸生雅吹击磬，尽日乃罢。[三]后荣入会庭中，诏赐奇果，受者皆怀之，荣独举手捧之以拜。帝笑指之曰：&quot;此真儒生也。&quot;以是愈见敬厚，常令止宿太子宫。积五年，荣荐门下生九江胡宪侍讲，乃听得出，旦一入而已。荣尝寝病，太子朝夕遣中傅问病，赐以珍羞、帷帐、奴婢，谓曰：&quot;如有不讳，无忧家室也。&quot;[四]后病愈，复入侍讲。</p>
              <p>　　注[一]蕴籍犹言宽博有余也。蕴音于问反。</p>
              <p>　　注[二]猒，服也。音一叶反。</p>
              <p>　　注[三]吹管奏雅颂也。</p>
              <p>　　注[四]不讳谓死也。死者人之常，故言不讳也。</p>
              <p>　　二十八年，大会百官，诏问谁可傅太子者，髃臣承望上意，皆言太子舅执金吾原鹿侯阴识可。[一]博士张佚正色曰：&quot;今陛下立太子，为阴氏乎？为天下乎？</p>
              <p>　　即为阴氏，则阴侯可；为天下，则固宜用天下之贤才。&quot;帝称善，曰：&quot;欲置傅者，以辅太子也。今博士不难正朕，况太子乎？&quot;即拜佚为太子太傅，而以荣为少傅，赐以辎车、乘马。荣大会诸生，陈其车马、印绶，曰：&quot;今日所蒙，稽古之力也，可不勉哉！&quot;荣以太子经学成毕，上疏谢曰：&quot;臣幸得侍帷幄，执经连年，而智学浅短，无以补益万分。今皇太子以聪叡之姿，通明经义，观览古今，储君副主莫能专精博学若此者也。斯诚国家福佑，天下幸甚。臣师道已尽，皆在太子，谨使掾臣汜再拜归道。&quot;[二]太子报书曰：&quot;庄以童蒙，学道九载，而典训不明，无所晓识。夫五经广大，圣言幽远，非天下之至精，岂能与于此！</p>
              <p>　　[三]况以不才，敢承诲命。昔之先师谢弟子者有矣，上则通达经旨，分明章句，[四]下则去家慕乡，求谢师门。[五]</p>
              <p>　　今蒙下列，不敢有辞，愿君慎疾加餐，重爱玉体。&quot;[六]</p>
              <p>　　注[一]言可任也。</p>
              <p>　　注[二]续汉书曰：&quot;三公东西曹掾四百石，余掾比二百石。&quot;归犹谢也。</p>
              <p>　　注[三]此上二句，周易之系辞。与音预。</p>
              <p>　　注[四]前书丁宽受学于田何，学成，何谢宽，宽东归，何谓门人曰：&quot;易东矣。&quot;</p>
              <p>　　是先师谢弟子。</p>
              <p>　　注[五]韩诗外传曰&quot;孔子行，见嚱鱼哭。孔子曰：'子非有丧，何哭悲也？'嚱鱼曰：'吾少而好学，周流诸侯，以没吾亲。树欲静而风不止，子欲养而亲不待。</p>
              <p>　　往而不可追者年也，去而不见者亲也。'孔子曰：'弟子识之。'于是门人辞归者十有三&quot;也。</p>
              <p>　　注[六]史记曰：&quot;伏闻太后玉体不安。&quot;君子于玉比德，故以言也。</p>
              <p>　　三十年，拜为太常。荣初遭仓卒，与族人桓元卿同饥□，而荣讲诵不息。元卿嗤荣曰：&quot;但自苦气力，何时复施用乎？&quot;荣笑不应。及为太常，元卿叹曰：&quot;我农家子，岂意学之为利乃若是哉！&quot;[一]</p>
              <p>　　注[一]东观汉记曰：&quot;荣为太常，元卿来候荣，荣诸弟子谓曰：'平生笑尽气力，今何如？'元卿曰：'我安能知此哉！'&quot;显宗即位，尊以师礼，甚见亲重，拜二子为郎。荣年踰八十，自以衰老，数上书乞身，辄加赏赐。乘舆尝幸太常府，令荣坐东面，设几杖，会百官骠骑将军东平王苍以下及荣门生数百人，天子亲自执业，每言辄曰&quot;大师在是&quot;。[一]既罢，悉以太官供具赐太常家。其恩礼若此。</p>
              <p>　　注[一]东观记曰&quot;时执经生避位发难，上谦曰'大师在是'&quot;也。</p>
              <p>　　永平二年，三雍初成，拜荣为五更。[一]每大射养老礼毕，帝辄引荣及弟子升堂，执经自为下说。[二]乃封荣为关内侯，食邑五千户。[三]</p>
              <p>　　注[一]三雍，宫也，谓明堂、灵台、辟雍。前书音义曰：&quot;皆睰天人雍和之气为之，故谓三雍。&quot;五更，解见明纪。</p>
              <p>　　注[二]下说谓下语而讲说之也。</p>
              <p>　　注[三]东观记曰：&quot;荣以尚书授朕十有余年。诗云：'日就月将，示我显德行。'乃封之。&quot;</p>
              <p>　　荣每疾病，帝辄遣使者存问，太官、太医相望于道。及笃，上疏谢恩，让还爵土。帝幸其家问起居，入街下车，拥经而前，抚荣垂涕，赐以黙茵、帷帐、刀□、衣被，良久乃去。自是诸侯将军大夫问疾者，不敢复乘车到门，皆拜黙下。</p>
              <p>　　荣卒，帝亲自变服，临丧送葬，赐頉茔于首山之阳。[一]除兄子二人补四百石，都讲生八人补二百石，其余门徒多至公卿。[二]子郁嗣。[三]</p>
              <p>　　注[一]首阳山在今偃师县西北也。</p>
              <p>　　注[二]华峤书曰：&quot;荣弟子丁鸿学最高。&quot;</p>
              <p>　　注[三]华峤书曰：&quot;荣长子雍早卒，少子郁嗣。&quot;</p>
              <p>　　论曰：张佚讦切阴侯，以取高位，危言犯觽，义动明后，知其直有余也。若夫一言纳赏，志士为之怀耻；[一]受爵不让，风人所以兴歌。[二]而佚廷议戚援，自居全德，[三]意者以廉不足乎？昔乐羊食子，有功见疑；西巴放麑，以罪作傅。[四]盖推仁审伪，本乎其情。君人者能以此察，则真邪几于辨矣。[五]</p>
              <p>　　注[一]秦兵围赵，时鲁仲连在赵，因说令退兵。平原君赵胜乃以千金为仲连寿，连笑曰：&quot;所贵于天下之士者，能排患解纷而无取也。即有取者，是商贾之事也，而连不忍为也。&quot;遂去，终身不复见。见史记也。</p>
              <p>　　注[二]诗小雅角弓篇曰：&quot;受爵不让，至于己斯亡。&quot;风人犹诗人也。</p>
              <p>　　注[三]佚谏云&quot;当用天下之贤才&quot;，而乃自当其任，故曰&quot;自居全德&quot;。全德言无玷缺也。庄子曰&quot;是谓全德&quot;也。</p>
              <p>　　注[四]并解见吴汉传。</p>
              <p>　　注[五]几，近也，音钜依反。</p>
              <p>　　郁字仲恩，少以父任为郎。敦厚笃学，传父业，以尚书教授，门徒常数百人。</p>
              <p>　　荣卒，郁当袭爵，上书让于兄子泛，显宗不许，不得已受封，悉以租入与之。</p>
              <p>　　帝以郁先师子，有礼让，甚见亲厚，常居中论经书，问以政事，稍迁侍中。[一]</p>
              <p>　　帝自制五家要说章句，令郁校定于宣明殿，[二]以侍中监虎贲中郎将。</p>
              <p>　　注[一]东观记曰&quot;永平十四年为议郎，迁侍中&quot;也。</p>
              <p>　　注[二]华峤书曰&quot;帝自制五行章句&quot;，此言&quot;五家&quot;，即谓五行之家也。宣明殿在德阳殿后。东观记曰：&quot;上谓郁曰：'卿经及先师，致复文雅。'其冬，上亲于辟雍，自讲所制五行章句已，复令郁说一篇。上谓郁曰：'我为孔子，卿为子夏，起予者商也。'又问郁曰：'子几人能传学？'郁曰：'臣子皆未能传学，孤兄子一人学方起。'上曰：'努力教之，有起者即白之。'&quot;永平十五年，入授皇太子经，迁越骑校尉，诏□太子、诸王各奉贺致礼。郁数进忠言，多见纳录。[一]肃宗即位，郁以母忧乞身，诏听以侍中行服。[二]建初二年，迁屯骑校尉。</p>
              <p>　　注[一]东观记曰：&quot;皇太子赐郁鞍马、刀□，郁乃上疏皇太子曰：'伏见太子体性自然，包含今古，谦谦允恭，天下共见。郁父子受恩，无以明益，夙夜臱惧，诚思自竭。愚以为太子上当合圣心，下当卓绝于觽，宜思远虑，以光朝廷。'&quot;注[二]华峤书曰&quot;郁上书乞身，天子忧之，有诏公卿议。议者皆以郁身为名儒，学者之宗，可许之，于是诏郁以侍中行服&quot;也。</p>
              <p>　　和帝即位，富于春秋，侍中窦宪自以外戚之重，欲令少主颇涉经学，上疏皇太后曰：&quot;礼记云：'天下之命，悬于天子；天子之善，成乎所习。习与智长，则切而不勤；化与心成，则中道若性。昔成王幼小，越在襁保，周公在前，史佚在后，太公在左，召公在右。中立听朝，四圣维之。是以虑无遗计，举无过事。'[一]孝昭皇帝八岁即位，大臣辅政，亦选名儒韦贤、蔡义、夏侯胜等入授于前，平成圣德。[二]近建初元年，张酺、魏应、召训亦讲禁中。[三]臣伏惟皇帝陛下，躬天然之姿，宜渐教学，而独对左右小臣，未闻典义。昔五更桓荣，亲为帝师，子郁，结发敦尚，继传父业，故再以校尉入授先帝，父子给事禁省，更历四世，今白首好礼，经行笃备。又宗正刘方，宗室之表，善为诗经，先帝所曪。宜令郁、方并入教授，以崇本朝，光示大化。&quot;</p>
              <p>　　由是迁长乐少府，复入侍讲。顷之，转为侍中奉车都尉。永元四年，代丁鸿为太常。明年，病卒。</p>
              <p>　　注[一]自礼记以下，至此以上，皆大戴礼之文也。切而不勤，谓习与智长，则常自切厉而不须勤□，若性犹自然也。襁络也；保，小儿被也。&quot;保&quot;当作&quot;褓&quot;，古字通也。史佚，成王时史官，名佚，贤者也。维，持也。遗，失也。</p>
              <p>　　注[二]韦贤字长孺，鲁国邹人，治鲁诗。蔡义，河内温人也，为韩诗，给事中也。夏侯胜，鲁人也，字长公，治欧阳尚书。并见前书。</p>
              <p>　　注[三]酺等并自有传。</p>
              <p>　　郁经授二帝，恩宠甚笃，赏赐前后数百千万，显于当世。门人杨震、朱宠，皆至三公。[一]</p>
              <p>　　注[一]邓骘传曰：&quot;朱宠字仲威，京兆人也。笃行好学，从桓荣受尚书，位至太尉。&quot;</p>
              <p>　　初，荣受朱普学章句四十万言，浮辞繁长，多过其实。[一]及荣入授显宗，减为二十三万言。郁复删省定成十二万言。由是有桓君大小太常章句。</p>
              <p>　　注[一]长音直亮反。</p>
              <p>　　子普嗣，传爵至曾孙。郁中子焉，能世传其家学。[一]孙鸾、曾孙彬，并知名。</p>
              <p>　　注[一]华峤书曰：&quot;郁六子，普、延、焉、俊、酆、良。普嗣侯，传国至曾孙，绝。酆、良子孙皆博学有才能。&quot;</p>
              <p>　　焉字叔元，少以父任为郎。明经笃行，有名称。永初元年，入授安帝，三迁为侍中步兵校尉。永宁中，顺帝立为皇太子，以焉为太子少傅，月余，迁太傅，以母忧自乞，听以大夫行丧。踰年，诏使者赐牛酒，夺服，即拜光禄大夫，迁太常。时废皇太子为济阴王，焉与太仆来历、廷尉张魭谏，不能得，事已具来历传。</p>
              <p>　　顺帝即位，拜太傅，与太尉朱宠并录尚书事。焉复入授经禁中，因燕见，建言宜引三公、尚书入省事，[一]帝从之。以焉前廷议守正，封阳平侯，固让不受。</p>
              <p>　　视事三年，坐辟召禁锢者为吏免。复拜光禄大夫。阳嘉二年，代来历为大鸿胪，数日，迁为太常。永和五年，代王龚为太尉。汉安元年，以日食免。明年，卒于家。</p>
              <p>　　注[一]省犹视也。</p>
              <p>　　弟子传业者数百人，黄琼、杨赐最为显贵。焉孙典。[一]</p>
              <p>　　注[一]华峤书曰：&quot;焉长子衡，早卒。中子顺，顺子典。&quot;</p>
              <p>　　典字公雅，复传其家业，[一]以尚书教授颍川，门徒数百人。举孝廉为郎。居无几，会国相王吉以罪被诛，[二]故人亲戚莫敢至者。典独□官收敛归葬，服丧三年，负土成坟，为立祠堂，尽礼而去。</p>
              <p>　　注[一]华峤书曰&quot;典十二丧父母，事叔母如事亲。立廉操，不取于人，门生故吏问遗，一无所受&quot;也。</p>
              <p>　　注[二]沛相。</p>
              <p>　　辟司徒袁隗府，举高第，拜侍御史。是时宦官秉权，典执政无所回避。常乘骢马，京师畏惮，为之语曰：&quot;行行且止，避骢马御史。&quot;及黄巾贼起荥阳，典奉使督军。贼破，还，以啎宦官赏不行。在御史七年不调，[一]后出为郎。</p>
              <p>　　注[一]华峤书作&quot;十年&quot;。</p>
              <p>　　灵帝崩，大将军何进秉政，典与同谋议，三迁羽林中郎将。[一]献帝即位，三公奏典前与何进谋诛阉官，功虽不遂，忠义炳着。诏拜家一人为郎，赐钱二十万。</p>
              <p>　　注[一]华峤书曰&quot;迁平津都尉、钩盾令、羽林中郎将&quot;也。</p>
              <p>　　从西入关，拜御史中丞，赐爵关内侯。车驾都许，迁光禄勋。建安六年，卒官。</p>
              <p>　　鸾字始春，焉弟子也。[一]少立操行，褞袍糟食，不求盈余。[二]以世浊，州郡多非其人，耻不肯仕。</p>
              <p>　　注[一]东观记曰&quot;鸾父良，龙舒侯相&quot;也。</p>
              <p>　　注[二]东观记曰&quot;鸾贞亮之性，着乎幼冲。学览六经，莫不贯综。推财孤寡，分贿友朋。泰于待贤，狭于养己。常着大布褞袍，粝食醋餐&quot;也。</p>
              <p>　　年四十余，时太守向苗有名夡，乃举鸾孝廉，迁为胶东令。始到官而苗卒，鸾即去职奔丧，终三年然后归，淮汝之闲高其义。后为巳吾、汲二县令，[一]甚有名夡。诸公并荐，复征*(辟)*拜议郎。上陈五事：举贤才，审授用，黜佞幸，省苑囿，息役赋。书奏御，啎内竖，故不省。以病免。中平元年，年七十七，卒于家。子晔。</p>
              <p>　　注[一]东观记曰：&quot;*[除]*陈留巳吾长，旬月闲迁河内汲令。&quot;</p>
              <p>　　晔字文林，一名严，[一]尤修志介。姑为司空杨赐夫人。初鸾卒，姑归宁赴哀，将至，止于传舍，整饰从者而后入，晔心非之。及姑劳问，终无所言，号哭而已。赐遣吏奉祠，因县发取祠具，晔拒不受。后每至京师，未尝舍宿杨氏。其贞忮若此。[二]宾客从者，皆祗其志行，一餐不受于人。仕为郡功曹。后举孝廉、有道、方正、茂才，三公并辟，皆不应。</p>
              <p>　　注[一]东观记&quot;严&quot;作&quot;礹&quot;。</p>
              <p>　　注[二]忮，坚也。</p>
              <p>　　初平中，天下乱，避地会稽，遂浮海客交址，[一]越人化其节，至闾里不争讼。</p>
              <p>　　为凶人所诬，遂死于合浦狱。</p>
              <p>　　注[一]东观记曰&quot;礹到吴郡，扬州刺史刘繇振给谷食衣服所乏者，悉不受。后东适会稽，住止山阴县故鲁相钟离意舍，太守王朗饷给彻食﹑布帛﹑牛羊，一无所*(当)**[留]*。临去之际，屋中尺寸之物，悉疏付主人，纤微不漏。移居扬州从事屈豫室中，中庭橘树一株，遇实孰，乃以竹藩树四面，风吹落两实，以绳系着树枝。每当危亡之急，其志弥固，宾客从者皆肃其行&quot;也。</p>
              <p>　　彬字彦林，焉之兄孙也。</p>
              <p>　　父麟，字符凤，早有才惠。[一]桓帝初，为议郎，入侍讲禁中，以直道啎左右，出为许令，[二]病免。会母终，麟不胜丧，未祥而卒，年四十一。所着碑﹑诔﹑赞﹑说﹑书凡二十一篇。[三]</p>
              <p>　　注[一]华峤书曰&quot;酆生麟&quot;也。</p>
              <p>　　注[二]许，县名，今许州许昌县也。</p>
              <p>　　注[三]案挚虞文章志，麟文见在者十八篇，有碑九首，诔七首，七说一首，沛相郭府君书一首。</p>
              <p>　　彬少与蔡邕齐名。初举孝廉，拜尚书郎。时中常侍曹节女貋冯方亦为郎，彬厉志操，与左丞刘歆﹑右丞杜希同好交善，未尝与方共酒食之会，方深怨之，遂章言彬等为酒党。事下尚书令刘猛，*[猛]*雅善彬等，不举正其事，节大怒，劾奏猛，以为阿党，请收下诏狱，在朝者为之寒心，猛意气自若，旬日得出，免官禁锢。彬遂以废。光和元年，卒于家，年四十六。诸儒莫不伤之。</p>
              <p>　　所着七说及书凡三篇，蔡邕等共论序其志，佥以为彬有过人者四：夙智早成，岐嶷也；[一]学优文丽，至通也；仕不苟禄，绝高也；辞隆从窊，絜操也。[二]</p>
              <p>　　乃共树碑而颂焉。</p>
              <p>　　注[一]夙，早也。岐，行蝄也。嶷然有所识也。诗曰&quot;克岐克嶷&quot;也。</p>
              <p>　　注[二]窊，下也，音乌瓜反。</p>
              <p>　　刘猛，琅邪人。桓帝时为宗正，直道不容，自免归家。灵帝即位，太傅陈蕃﹑大将军窦武辅政，复征用之。</p>
              <p>　　论曰：伏氏自东西京相袭为名儒，以取爵位。[一]中兴而桓氏尤盛，自荣至典，世宗其道，父子兄弟代作帝师，受其业者皆至卿相，显乎当世。[孔]子曰：&quot;古之学者为己，今之学者为人。&quot;[二]为人者，凭誉以显物；为己者，因心以会道。桓荣之累世见宗，岂其为己乎！</p>
              <p>　　注[一]谓伏生已后至伏湛也。</p>
              <p>　　注[二]论语文也。</p>
              <p>　　丁鸿字孝公，颍川定陵人也。</p>
              <p>　　父綝，字幼春，王莽末守颍阳尉。世祖略地颍阳，颍阳城守不下，綝说其宰，遂与俱降，世祖大喜，厚加赏劳，以綝为偏将军，因从征伐。綝将兵先度河，移檄郡国，攻营略地，下河南﹑陈留﹑颍川二十一县。</p>
              <p>　　建武元年，拜河南太守。及封功臣，帝令各言所乐，诸将皆占丰邑美县，唯綝愿封本乡。或谓綝曰：&quot;人皆欲县，子独求乡，何也？&quot;綝曰：&quot;昔孙叔敖□其子，受封必求硗埆之地，[一]今綝能薄功微，得乡亭厚矣。&quot;帝从之，封定陵新安乡侯，食邑五千户，后徙封陵阳侯。</p>
              <p>　　注[一]孙叔敖，楚相也。硗埆，瘠薄之地。叔敖将死，戒其子曰：&quot;王封汝，必无居利地也。楚﹑越之闲，有寝丘者，甚恶，可长有以食也。&quot;见吕氏春秋也。</p>
              <p>　　鸿年十三，从桓荣受欧阳尚书，三年而明章句，善论难，为都讲，遂笃志精锐，布衣荷担，不远千里。</p>
              <p>　　初，綝从世祖征伐，鸿独与弟盛居，怜盛幼小而共寒苦。及綝卒，鸿当袭封，上书让国于盛，不报。既葬，乃挂缞绖于頉庐而逃去，留书与盛曰：&quot;鸿贪经书，不顾恩义，弱而随师，[一]生不供养，死不饭唅，皇天先祖，并不佑助，身被大病，不任茅土。[二]前上疾状，愿辞爵仲公，[三]章寝不报，迫且当袭封。</p>
              <p>　　谨自放□，逐求良医。如遂不瘳，永归沟壑。&quot;鸿初与九江人鲍骏同事桓荣，甚相友善，及鸿亡封，与骏遇于东海，阳狂不识骏。骏乃止而让之曰：&quot;昔伯夷﹑吴札乱世权行，故得申其志耳。[四]春秋之义，不以家事废王事。[五]今子以兄弟私恩而绝父不灭之基，可谓智乎？&quot;鸿感悟，垂涕叹息，乃还就国，开门教授。鲍骏亦上书言鸿经学至行，显宗甚贤之。[六]</p>
              <p>　　注[一]弱，少也。</p>
              <p>　　注[二]任，堪也。</p>
              <p>　　注[三]仲公，盛之字也。</p>
              <p>　　注[四]伯夷，孤竹君之子，让其弟叔齐，饿死于首阳之山。吴札，吴王寿梦之季子也，诸兄欲让其国，季子乃舍其室而耕。皆是权时所行，非常之道也。伯夷当纣时，吴札当周之末，故言乱*(也)**[世]*。</p>
              <p>　　注[五]春秋卫灵公卒，孙辄立，父蒯聩与辄争国。公羊传曰：&quot;辄者曷为？蒯聩之子。然则曷为不立蒯聩而立辄？蒯聩无道，灵公逐之而立辄。然则辄之义可以立乎？曰可。不以父命辞于王命，不以家事辞于王事。&quot;故骏引以为言也。</p>
              <p>　　注[六]续汉书载骏书曰：&quot;臣闻武王克殷，封比干之墓，表商容之闾，二人无功，下车先封之，表善显仁，为国之砥砺也。伏见丁鸿经明行修，志节清妙。&quot;由是上贤之也。</p>
              <p>　　永平十年诏征，鸿至即召见，说文侯之命篇，[一]赐御衣及绶，禀食公车，[二]</p>
              <p>　　与博士同礼。顷之，拜侍中。十三年，兼射声校尉。建初四年，徙封鲁阳乡侯。</p>
              <p>　　[三]</p>
              <p>　　注[一]周平王东迁洛邑，晋文侯仇有辅佐之功，平王赐以车马﹑弓矢而策命之，因以名篇，事见尚书也。</p>
              <p>　　注[二]禀，给也。公车，署名，公车所在，因以名。诸待诏者，皆居以待命，故令给食焉。</p>
              <p>　　注[三]东观记曰：&quot;鲁阳乡在寻阳*(郡)**[县]*&quot;也。</p>
              <p>　　肃宗诏鸿与广平王羡及诸儒楼望﹑成封﹑桓郁﹑贾逵等，论定五经同异于北宫白虎观，[一]使五官中郎将魏应主承制问难，侍中淳于恭奏上，帝亲称制临决。</p>
              <p>　　鸿以才高，论难最明，诸儒称之，帝数嗟美焉。时人叹曰：&quot;殿中无双丁孝公。&quot;</p>
              <p>　　[二]数受赏赐，擢徙校书，遂代成封为少府。门下由是益盛，远方至者数千人。</p>
              <p>　　彭城刘恺﹑北海巴茂﹑九江朱伥皆至公卿。元和三年，徙封马亭乡侯。[三]</p>
              <p>　　注[一]广平王羡，明帝子也。东观记曰&quot;与太常楼望﹑少府成封﹑屯骑校尉桓郁﹑卫士令贾逵等集议&quot;也。白虎，门名。</p>
              <p>　　于门立观，因之以名焉。</p>
              <p>　　注[二]东观记曰：&quot;上叹嗟其才，号之曰'殿中无双丁孝公'，赐钱二十万。&quot;</p>
              <p>　　续汉书亦同。而此书独作&quot;时人叹&quot;也。</p>
              <p>　　注[三]东观记曰：&quot;元和二年，车驾东巡狩，鸿以少府从。上奏曰：'臣闻古之帝王，统治天下，五载巡狩，至于岱宗，柴祭于天，望秩山川，协时月正日，同斗斛权衡，使人不争。陛下尊履蒸蒸，奉承弘业，祀五帝于明堂，配以光武，二祖四宗，咸有告祀。瞻望太山，嘉泽降澍，柴祭之日，白气上升，与燎烟合，黄鹄髃翔，所谓神人以和，荅响之休符也。'上善焉。&quot;又曰&quot;以庐江郡为六安国&quot;，所以徙封为马亭侯。</p>
              <p>　　和帝即位，迁太常。永元四年，代袁安为司徒。是时窦太后临政，宪兄弟各□威权。鸿因日食，上封事曰：</p>
              <p>　　臣闻日者阳精，守实不亏，君之象也；月者阴精，盈毁有常，臣之表也。故日食者，臣乘君，阴陵阳；月满不亏，下骄盈也。昔周室衰季，皇甫之属专权于外，党类强盛，侵夺主埶，则日月薄食，[一]故诗曰：&quot;十月之交，朔月辛卯，日有食之，亦孔之丑。&quot;[二]春秋日食三十六，弒君三十二。变不空生，各以类应。夫威柄不以放下，利器不可假人。[三]览观往古，近察汉兴，倾危之祸，靡不由之。是以三桓专鲁，田氏□齐，六卿分晋；诸吕握权，统嗣几移；哀﹑平之末，庙不血食。[四]故虽有周公之亲，而无其德，不得行其埶也。[五]</p>
              <p>　　注[一]周室衰谓幽王时也。皇甫即幽王后之党也。诗小雅曰：&quot;皇甫卿士，番惟司徒，家伯维宰，仲允膳夫。&quot;其类非一，故言之属也。</p>
              <p>　　注[二]十月之交，诗小雅篇名也。孔，甚也。丑，恶也。周之十月，夏之八月也。八月朔，日月交而日食，阴侵阳，臣侵君之象也。日辰之义，日为君，辰为臣。辛，金也。卯，木也。又以卯侵金，故甚恶也。</p>
              <p>　　注[三]刘向上书云：&quot;弒君三十六。&quot;今据春秋与刘向同，而东观及续汉范氏诸本皆云&quot;三十二&quot;，盖误也。威柄谓周礼之八柄，即爵﹑禄﹑生﹑置、予﹑夺﹑废﹑诛也。利器谓国之权埶。假，借也。左传曰&quot;唯器与名，不可以假人&quot;也。</p>
              <p>　　注[四]三桓谓季孙氏﹑叔孙氏﹑仲孙氏。三家皆出自鲁桓公，故言三桓。并专权鲁国。至鲁昭公，遂为季氏所逐，平子乃摄行君事。田氏，陈敬仲之后，因自陈奔齐，改为田氏，遂执齐政，至田和乃篡齐。六卿谓晋之智氏﹑中行氏﹑范氏﹑韩氏﹑赵氏﹑魏氏，并专晋政，韩﹑赵﹑魏卒三分晋国也。诸吕谓吕产﹑吕禄也。产领南军，禄领北军，谋危刘氏，故曰&quot;统嗣几移&quot;。</p>
              <p>　　注[五]言亲贤兼重，方可执政。孟子曰：&quot;有伊尹之心则可，无伊尹之心则篡也。&quot;</p>
              <p>　　今大将军虽欲□身自约，不敢僭差，然而天下远近皆惶怖承旨，刺史二千石初除谒辞，求通待报，虽奉符玺，受台□，不敢便去，久者至数十日。背王室，向私门，此乃上威损，下权盛也。人道悖于下，效验见于天，虽有隐谋，神照其情，垂象见戒，以告人君。闲者月满先节，过望不亏，[一]此臣骄溢背君，专功独行也。陛下未深觉悟，故天重见戒，诚宜畏惧，以防其祸。诗云：&quot;敬天之怒，不敢戏豫。&quot;[二]若□政责躬，杜渐防萌，则凶妖销灭，害除福凑矣。</p>
              <p>　　注[一]易曰&quot;天垂象，见吉凶&quot;，故言见戒也。月满先节谓未及望而满也。东观记亦*(云)*作&quot;先节&quot;，俗本作&quot;失节&quot;，字之误也。</p>
              <p>　　注[二]诗大雅也。雷电震耀，天怒也。戏豫犹逸豫也。不敢自逸，所以敬天也。</p>
              <p>　　夫坏崖破岩之水，源自涓涓；干云蔽日之木，起于鳂青。禁微则易，救末者难，人莫不忽于微细，以致其大。恩不忍诲，义不忍割，去事之后，未然之明镜也。</p>
              <p>　　臣愚以为左官外附之臣，[一]依托权门，倾覆谄谀，以求容媚者，宜行一切之诛。闲者大将军再出，威振州郡，莫不赋敛吏人，遣使贡献。大将军虽云不受，而物不还主，部署之吏无所畏惮，纵行非法，不伏罪辜，故海内贪猾，竞为奸吏，小民吁嗟，怨气满腹。臣闻天不可以不刚，不刚则三光不明；[二]王不可以不强，不强则宰牧从横。宜因大变，改政匡失，以塞天意。</p>
              <p>　　注[一]前书：&quot;左官附益阿党之法设。&quot;左官者，人道尚右，舍天子而事诸侯为左官。外附谓背正法而附私家。</p>
              <p>　　注[二]三光，日﹑月﹑星也。天道尚刚。周易曰：&quot;干，健也。&quot;左传曰：&quot;天为刚德。&quot;</p>
              <p>　　书奏十余日，帝以鸿行太尉兼韂尉，屯南﹑北宫。于是收窦宪大将军印绶，宪及诸弟皆自杀。</p>
              <p>　　时大郡口五六十万举孝廉二人，小郡口二十万并有蛮夷者亦举二人，帝以为不均，下公卿会议。鸿与司空刘方上言：&quot;凡口率之科，宜有阶品，蛮夷错杂，不得为数。自今郡国率二十万口岁举孝廉一人，四十万二人，六十万三人，八十万四人，百万五人，百二十万六人。不满二十万二岁一人，不满十万三岁一人。&quot;</p>
              <p>　　帝从之。</p>
              <p>　　六年，鸿薨，赐赠有加常礼。子湛嗣。*[湛]*卒，子浮嗣。浮卒，子夏嗣。[一]</p>
              <p>　　注[一]东观记及续汉书&quot;夏&quot;字作&quot;夔&quot;也。</p>
              <p>　　论曰：孔子曰&quot;太伯三以天下让，民无得而称焉&quot;。[一]孟子曰&quot;闻伯夷之风者，贪夫廉，懦夫有立志&quot;。若乃太伯以天下而违周，伯夷率絜情以去国，并未始有其让也。[二]故太伯称至德，伯夷称贤人。后世闻其让而慕其风，徇其名而昧其致，所以激诡行生而取与妄矣。[三]至夫邓彪﹑刘恺，让其弟以取义，使弟受非服而己厚其名，于义不亦薄乎！[四]君子立言，非苟显其理，将以启天下之方悟者；立行，非独善其身，将以训天下之方动者。言行之所开塞，可无慎哉！原丁鸿之心，主于忠爱乎？何其终悟而从义也！异夫数子类乎徇名者焉。</p>
              <p>　　注[一]此上论语载孔子之言也。郑玄注云：&quot;太伯，周太王之长子，次子仲雍，次子季历。太王见季历贤，又生文王有圣人表，故欲立之，而未有命。太王疾，太伯因适吴﹑越采药，太王殁而不返，季历为丧主，一让也。季历赴之，不来奔丧，二让也。免丧之后，遂断发文身，三让也。三让之美皆蔽隐不着，故人无得而称焉。&quot;</p>
              <p>　　注[二]违，去也。未始犹未尝也。言太伯﹑伯夷率性清絜，超然去国，未尝故有求让之名。</p>
              <p>　　注[三]徇，营也。言二子非故立让风以求声誉，故至德称于前古。后代之人直欲营慕其名，而昧其深致，所以激射诡谲之行生，而取与之闲多诈妄矣。</p>
              <p>　　注[四]彪让国异母弟荆及凤，恺以国让弟宪，帝皆许焉。弟不当袭爵，故言非服，而彪﹑恺皆独受美名，而陷弟于不义也。</p>
              <p>　　赞曰：五更待问，应若鸣钟。[一]庭列辎驾，堂修礼容。穆穆帝则，拥经以从。</p>
              <p>　　[二]丁鸿翼翼，让而不饰。高论白虎，深言日食。[三]</p>
              <p>　　注[一]礼记曰：&quot;夙夜强学以待问。&quot;又曰&quot;善待问者如撞钟，扣之以小者则小鸣，扣之以大者则大鸣，待其舂容而后尽其声，不善荅问者反此&quot;也。</p>
              <p>　　注[二]从，就也。</p>
              <p>　　注[三]春秋经书&quot;日有食之&quot;。杜注云：&quot;日食者，月掩日。圣人不言月掩日，而以自食为文，阙于所不见也。&quot;</p>
              <p>　　校勘记</p>
              <p>　　一二四九页三行桓荣字春卿按：集解引汪文台说，谓书钞云字子春。</p>
              <p>　　一二四九页三行事博士九江朱普按：王先谦谓今本东观记作&quot;朱文刚&quot;。</p>
              <p>　　一二五０页一行入使授太子刊误谓案文&quot;入使&quot;当作&quot;使入&quot;。按：孔广陶校注本北堂书钞五十六引续汉书作&quot;入授太子&quot;，无&quot;使&quot;字。张森楷校勘记谓治要无&quot;使&quot;字。</p>
              <p>　　一二五０页四行引闳弘为议郎按：东观记无&quot;弘&quot;字。</p>
              <p>　　一二五０页八行建武十八年夏旱汲本、殿本&quot;十八年&quot;作&quot;十六年&quot;。按：光武纪建武十八年夏五月旱，是作&quot;十六年&quot;者误也。</p>
              <p>　　一二五０页一一行嚱弘字奉卿按：&quot;奉&quot;原斗&quot;秦&quot;，径据汲本、殿本改正。</p>
              <p>　　一二五０页一一行吴郡人也按：张□谓吴郡顺帝时置，荣时乃会稽郡耳，&quot;郡&quot;当为&quot;县&quot;。</p>
              <p>　　一二五三页五行食邑五千户按：东观记作&quot;五百户&quot;，云后以五更禄终厥身。</p>
              <p>　　一二五四页五行则真邪几于辨矣按：王先谦谓&quot;真&quot;盖&quot;贞&quot;之误。</p>
              <p>　　一二五四页一０行并解见吴汉传按：集解引黄山说，谓注误，乃见公孙述传。</p>
              <p>　　一二五五页一行以侍中监虎贲中郎将按：刊误谓汉无监虎贲官，盖是&quot;兼&quot;字，与丁鸿同也。</p>
              <p>　　一二五五页一四行则切而不勤按：集解引沉钦韩说，谓大戴礼保傅篇作&quot;切而不攘&quot;，贾谊传及新书作&quot;切而不媿&quot;。</p>
              <p>　　一二五六页一行召训按：集解引惠栋说，谓本传作&quot;驯&quot;，徐广云驯古训字。</p>
              <p>　　一二五八页六行典执政无所回避刊误谓典为御史，非执政者，&quot;政&quot;当作&quot;正&quot;。</p>
              <p>　　按：御览四二七引作&quot;正&quot;。</p>
              <p>　　一二五九页五行粝食醋餐按：聚珍本东观记&quot;醋餐&quot;作&quot;粗餐&quot;。</p>
              <p>　　一二五九页六行时太守向苗按：校补引钱大昭说，谓鸾，沛国人，苗当为国相，桓典之为孝廉，国相王吉举之，是其证。此云&quot;太守&quot;，误。</p>
              <p>　　一二五九页七行复征*(辟)*拜议郎刊误谓征则上征之，辟则诸府辟之，议郎当云征而已，明多&quot;辟&quot;字。今据删。</p>
              <p>　　一二五九页一０行*[除]*陈留巳吾长据汲本、殿本补。</p>
              <p>　　一二六０页六行一无所*(当)**[留]*据殿本改，与聚珍本东观记合。</p>
              <p>　　一二六一页三行*[猛]*雅善彬等据汲本、殿本补。按：御览二一五引重&quot;猛&quot;字。</p>
              <p>　　一二六一页四行彬遂以废按：御览二一五引&quot;以&quot;作&quot;见&quot;。</p>
              <p>　　一二六一页六行所着七说按：校补引侯康及柳从辰说，并谓&quot;七说&quot;当作&quot;七误&quot;。</p>
              <p>　　一二六一页六行夙智早成岐嶷也按：刊误谓案蔡邕本以早成为一德，传写之误，反以&quot;岐嶷&quot;在下，当云&quot;夙智岐嶷，早成也&quot;。</p>
              <p>　　一二六一页一三行*[孔]*子曰据汲本、殿本补。</p>
              <p>　　一二六二页四行丁鸿字孝公按：王先谦谓李善文选注作&quot;字季公&quot;。</p>
              <p>　　一二六三页七行九江人鲍骏按：集解引惠栋说，谓袁宏纪&quot;骏&quot;作&quot;俊&quot;。</p>
              <p>　　一二六三页一五行故言乱*(也)**[世]*据殿本改。</p>
              <p>　　一二六四页一行父蒯聩与辄争国按：汲本、殿本&quot;聩&quot;作&quot;瞶&quot;。下同。</p>
              <p>　　一二六四页二行不以父命辞于王命按：陈景云谓按公羊传本文，当作&quot;不以父命辞王父命&quot;。</p>
              <p>　　一二六四页一０行鲁阳乡在寻阳*(郡)**[县]*也集解引洪亮吉说，谓汉时止有寻阳县，属庐江郡，此&quot;郡&quot;字盖&quot;县&quot;字之误。今据改。</p>
              <p>　　一二六四页一三行数受赏赐擢徙校书刊误谓汉校书者郎官而已，鸿已为二千石，不当以校书为擢徙也，明衍&quot;校书&quot;二字。集解引惠栋说，谓如刘说，则&quot;擢徙&quot;二字无所附丽，或作&quot;尚书&quot;。校补谓案刘意，&quot;擢徙&quot;二字承上&quot;数受赏赐&quot;为一句，不必有所附丽，尚书六百石，亦非二千石擢徙之官。此传但云&quot;校书&quot;，未言&quot;校书郎&quot;，则&quot;赏赐擢徙&quot;与&quot;校书&quot;各为一事，原不必校书定为官名。今按：句当有脱斗，诸说皆未谛。</p>
              <p>　　一二六五页四行同斗斛权衡按：&quot;同&quot;原斗&quot;角&quot;，径据汲本、殿本改正。</p>
              <p>　　一二六五页一二行弒君三十二按：&quot;弒&quot;原斗&quot;杀&quot;，径据汲本、殿本改正。</p>
              <p>　　一二六六页一一行有伊尹之心则可无伊尹之心则篡也按：殿本&quot;心&quot;皆改作&quot;志&quot;，取与今本孟子合。校补谓案周章传论已引作&quot;心&quot;，官本同，周广业据为孟子异本是也。</p>
              <p>　　一二六六页一四行虽有隐谋按：集解引王补说，谓袁宏纪作&quot;虽欲隐讳&quot;。</p>
              <p>　　一二六七页二行东观记亦*(云)*作先节据校补删。</p>
              <p>　　一二六七页一三行左传曰天为刚德按：汲本、殿本注无此七字，而有&quot;天道终日干干是其刚也&quot;十字。</p>
              <p>　　一二六八页五行*[湛]*卒子浮嗣。据汲本、殿本补。</p>
              <p>　　一二六八页一０行而己厚其名按：集解引惠栋说，谓华峤书&quot;厚&quot;作&quot;享&quot;。</p>
              <p>　　一二六九页一三行而以自食为文按：汲本、殿本&quot;自食&quot;斗&quot;日食&quot;。</p>
            </td>
          </tr>
        </table>
        <p>&nbsp;</p><table width="460" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='40.htm'>上一页 </a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='42.htm'>下一页 </a></div>
                  </td>
                </tr>
              </table>
              <p align=center>作者：[南朝宋]范晔 
              <hr width=90%>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
        
      </td>
      <td valign="top" width="19"><img src="rightbg.gif" width="19" height="400"><img src="right.gif" width="19" height="146"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="66" height="21"><img src="bottom1.gif" width="66" height="21"></td>
      <td background="bottombg.gif" width="500"></td>
      <td width="210"></td>
    </tr>
  </table>
</div>
</body>
</html>
