<html>
<head>
<title>后汉书卷三十二　樊宏阴识列传　第二十二</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0">
    <tr>
      <td width="239" height="24"><img src="up1.gif" width="239" height="24"></td>
      <td width="537" background="up1bg.gif"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="167" height="49"><img src="up2left.gif" width="167" height="49"></td>
      <td valign="bottom"><img src="bg.gif" width="50" height="20"><a href="content.htm"><img src="top.gif" width="46" height="15" border="0"></a><img src="bg.gif" width="40" height="7"><a href="35.htm"><img src="last.gif" width="46" height="15" border="0"></a><img src="bg.gif" width="40" height="30"><a href="37.htm"><img src="next.gif" width="46" height="15" border="0"></a></td>
      <td width="19" background="rightbg.gif">&nbsp;</td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td valign="top" width="66" background="leftbg.gif"><img src="up3.gif" width="66" height="580"></td>
      <td valign="top" align="center"> 
        <table width="520" cellspacing="0" cellpadding="0" align="center" border="0">
          <tr> 
            <td> 
              <p align="center">&nbsp;</p>
              <p align="center" class="h">后汉书卷三十二　樊宏阴识列传　第二十二</p>
            </td>
          </tr>
        </table>
        <br>
        <table width="520" border="0" cellspacing="0" cellpadding="0" align="center">
          <tr> 
            <td>　　*宏子鯈族曾孙准识弟兴*
              <p>　　樊宏字靡卿，南阳湖阳人也，世祖之舅。其先周仲山甫，封于樊，因而氏焉，[一]</p>
              <p>　　为乡里着姓。父重，字君云，世善农稼，好货殖。重性温厚，有法度，三世共财，子孙朝夕礼敬，常若公家。其营理产业，物无所弃，课役童隶，各得其宜，故能上下暞力，财利岁倍，至乃开广田土三百余顷。其所起庐舍，皆有重堂高阁，陂渠灌注。[二]又池鱼牧畜，有求必给。尝欲作器物，先种梓漆，时人嗤之，然积以岁月，皆得其用，向之笑者咸求假焉。赀至巨万，而赈赡宗族，恩加乡闾。外孙何氏兄弟争财，重耻之，以田二顷解其忿讼。县中称美，推为三老。年八十余终。其素所假贷人闲数百万，遗令焚削文契。责家闻者皆臱，争往偿之，[三]诸子从□，竟不肯受。</p>
              <p>　　注[一]樊，今襄州安养县也。</p>
              <p>　　注[二]郦元水经注曰：&quot;*(湖)**[朝]*水支分，东北为樊氏陂，东西十里，南北五里，亦谓之凡亭。陂东樊氏故宅，樊氏既灭，庾氏取其陂，故喭曰：'陂汪汪，下田良，樊氏失业庾氏昌。'&quot;其陂至今犹名为樊陂，在今邓州新野县之西南也。</p>
              <p>　　注[三]责音侧界反。</p>
              <p>　　宏少有志行。王莽末，义兵起，刘伯升与族兄赐俱将兵攻湖阳，城守不下。赐女弟为宏妻，湖阳由是收系宏妻子，令出譬伯升，宏因留不反。湖阳军帅欲杀其妻子，长吏以下共相谓曰：&quot;樊重子父，礼义恩德行于乡里，虽有罪，且当在后。&quot;会汉兵日盛，湖阳惶急，未敢杀之，遂得免脱。更始立，欲以宏为将，宏叩头辞曰：&quot;书生不习兵事。&quot;竟得免归，与宗家亲属作营爎自守，老弱归之者千余家。时赤眉贼掠唐子乡，多所残杀，欲前攻宏营，宏遣人持牛酒米谷，劳遗赤眉。赤眉长老先闻宏仁厚，皆称曰：&quot;樊君素善，且今见待如此，何心攻之。&quot;引兵而去，遂免寇难。</p>
              <p>　　世祖即位，拜光禄大夫，位特进，次三公。建武五年，封长罗侯。[一]十三年，封弟丹为射阳侯，[二]兄子寻玄乡侯，族兄忠更父侯。十五年，定封宏寿张侯。</p>
              <p>　　十八年，帝南祠章陵，过湖阳，祠重墓，追爵谥为寿张敬侯，立庙于湖阳。车驾每南巡，常幸其墓，赏赐大会。</p>
              <p>　　注[一]长罗，县名，属陈留郡，故城在今滑州匡城县东北。</p>
              <p>　　注[二]在射水之阳。水经注曰：&quot;沘水西南流，射水注之，水出射城北。建武十三年，封樊重少子丹为射阳侯，即其国也。&quot;案临淮郡别有射阳县，疑远，非此地也。</p>
              <p>　　宏为人谦柔畏慎，不求苟进。常戒其子曰：&quot;富贵盈溢，未有能终者。吾非不喜荣埶也，天道恶满而好谦，前世贵戚皆明戒也。[一]保身全己，岂不乐哉！&quot;</p>
              <p>　　每当朝会，辄迎期先到，俯伏待事，时至乃起。帝闻之，常□驺骑临朝乃告，勿令豫到。宏所上便宜及言得失，辄手自书写，毁削草本。公朝访逮，不敢觽对。宗族染其化，未尝犯法。帝甚重之。及病困，车驾临视，留宿，问其所欲言。宏顿首自陈：&quot;无功享食大国，诚恐子孙不能保全厚恩，令臣魂神臱负黄泉，愿还寿张，食小乡亭。&quot;帝悲伤其言，而竟不许。</p>
              <p>　　注[一]易曰&quot;天道亏盈而益谦，人道恶盈而好谦&quot;也。</p>
              <p>　　二十七年，卒。遗□薄葬，一无所用，以为棺柩一臧，不宜复见，如有腐败，伤孝子之心，使与夫人同坟异臧。帝善其令，以书示百官，因曰：&quot;今不顺寿张侯意，无以彰其德。且吾万岁之后，欲以为式。&quot;赙钱千万，布万匹，谥为恭侯，赠以印绶，车驾亲送葬。子鯈嗣。帝悼宏不已，复封少子茂为平望侯。[一]</p>
              <p>　　樊氏侯者凡五国。明年，赐鯈弟鲔及从昆弟七人合钱五千万。</p>
              <p>　　注[一]平望，县，属北海郡，故城在今青州北海县西北，俗名平望台也。</p>
              <p>　　论曰：昔楚顷襄王问阳陵君曰：&quot;君子之富何如？&quot;对曰：&quot;假人不德不责，食人不使不役，亲戚爱之，觽人善之。&quot;[一]若乃樊重之折契止讼，其庶几君子之富乎！</p>
              <p>　　分地以用天道，实廪以崇礼节，[二]取诸理化，则亦可以施于政也。与夫爱而畏者，何殊闲哉！[三]</p>
              <p>　　注[一]假贷人者不自以为德，不责其报也。食善人者不使役之，故觽人称善也。</p>
              <p>　　说苑曰楚王问庄辛之言也。</p>
              <p>　　注[二]管子曰：&quot;仓廪实而知礼节。&quot;</p>
              <p>　　注[三]左传曰：&quot;是以其人畏而爱之，何殊闲哉！&quot;言不异也。闲音古苋反。</p>
              <p>　　鯈字长鱼，谨约有父风。事后母至孝，及母卒，哀思过礼，毁病不自支，世祖常遣中黄门朝暮送饘粥。[一]服阕，就侍中丁恭受公羊严氏春秋。[二]建武中，禁网尚阔，诸王既长，各招引宾客，以鯈外戚，争遣致之，而鯈清静自保，无所交结。及沛王辅事发，贵戚子弟多见收捕，鯈以不豫得免。帝崩，鯈为复土校尉。[三]</p>
              <p>　　注[一]饘，糜也。</p>
              <p>　　注[二]严彭祖也。</p>
              <p>　　注[三]复土校尉主葬事，复土于圹也。</p>
              <p>　　永平元年，拜长水校尉，与公卿杂定郊祠礼仪，以谶记正五经异说。北海周泽、琅邪承宫并海内大儒，鯈皆以为师友而致之于朝。上言郡国举孝廉，率取年少能报恩者，耆宿大贤多见废弃，宜□郡国简用良俊。又议刑辟宜须秋月，以顺时气。显宗并从之。</p>
              <p>　　二年，以寿张国益东平王，徙封鯈燕侯。[一]其后广陵王荆有罪，帝以至亲悼伤之，诏鯈与羽林监南阳任隗杂理其狱。事竟，奏请诛荆。引见宣明殿，帝怒曰：&quot;诸卿以我弟故，欲诛之，即我子，卿等敢尔邪！&quot;鯈仰而对曰：&quot;天下高帝天下，非陛下之天下也。春秋之义，'君亲无将，将而诛焉'。[二]是以周公诛弟，季友鸩兄，经传大之。[三]臣等以荆属托母弟，陛下留圣心，加恻隐，故敢请耳。如令陛下子，臣等专诛而已。&quot;[四]帝叹息良久。鯈益以此知名。</p>
              <p>　　其后弟鲔为子赏求楚王英女敬乡公主，鯈闻而止之，曰：&quot;建武时，吾家并受荣宠，一宗五侯。[五]时特进一言，女可以配王，男可以尚主，[六]但以贵宠过盛，即为祸患，故不为也。且尔一子，柰何弃之于楚乎？&quot;鲔不从。</p>
              <p>　　注[一]燕，县名，属东郡。</p>
              <p>　　注[二]公羊传之文也。将者，将为弒逆之事也。</p>
              <p>　　注[三]周公之弟管、蔡二叔，流言于国，云周公摄政将不利于成王，故周公诛之。左传曰：&quot;周公杀管叔而□蔡叔，夫岂不爱，王室故也。&quot;杜预注曰&quot;□，放也。&quot;又曰，鲁庄公有疾，叔牙欲立庆父为后，牙弟季友欲立公子般，友遂鸩叔牙杀之。公羊传曰：&quot;季子杀母兄，何善*(其)**[尔]*？诛不得避兄，君臣之义也。&quot;上□音萨。</p>
              <p>　　注[四]专谓不请也。</p>
              <p>　　注[五]谓宏封长罗侯，弟丹射阳侯，兄子寻玄乡侯，族兄忠更公侯，宏又封寿张侯也。</p>
              <p>　　注[六]宏为特进。</p>
              <p>　　十年，鯈卒，赗赠甚厚，谥曰哀侯。帝遣小黄门张音问所遗言。先是河南县亡失官钱，典负者[一]坐死及罪徙者甚觽，遂委责于人，以偿其秏。乡部吏司因此为奸，鯈常疾之。又野王岁献甘醪、膏□，[二]每辄扰人，吏以为利。鯈并欲奏罢之，疾病未及得上。音归，具以闻，帝览之而悲叹，□二郡并令从之。</p>
              <p>　　注[一]典谓主典，负谓久负。</p>
              <p>　　注[二]醪，醇酒，汁滓相将也。</p>
              <p>　　长子汜嗣，以次子郴、梵为郎。其后楚事发觉，帝追念鯈谨恪，又闻其止鲔婚事，故其诸子得不坐焉。</p>
              <p>　　梵字文高，为郎二十余年，三署服其重慎。[一]悉推财物二千余万与孤兄子，官至大鸿胪。</p>
              <p>　　注[一]三署解见和帝纪也。</p>
              <p>　　汜卒，子时嗣。时卒，子建嗣。建卒，无子，国绝。永宁元年，邓太后复封建弟盼。盼卒，子尚嗣。</p>
              <p>　　初，鯈删定公羊严氏春秋章句，世号&quot;樊侯学&quot;，教授门徒前后三千余人。弟子颍川李修、九江夏勤，皆为三公。勤字伯宗，为京、宛二县令，零陵太守，所在有理能称。安帝时，位至司徒。</p>
              <p>　　准字幼陵，宏之族曾孙也。[一]父瑞，好黄老言，清静少欲。准少励志行，修儒术，以先父产业数百万让孤兄子。永元十五年，和帝幸南阳，准为郡功曹，召见，帝器之，拜郎中，从车驾还宫，特补尚书郎。邓太后临朝，儒学陵替，准乃上疏曰：</p>
              <p>　　注[一]&quot;准&quot;或作&quot;准&quot;臣闻贾谊有言，&quot;人君不可以不学&quot;。故虽大舜圣德，孳孳为善；[一]成王贤主，崇明师傅。[二]及光武皇帝受命中兴，髃雄崩扰，旌旗乱野，东西诛战，不遑启处，然犹投戈讲蓺，息马论道。至孝明皇帝，兼天地之姿，用日月之明，庶政万机，无不简心，而垂情古典，游意经蓺，每飨射礼毕，正坐自讲，诸儒并听，四方欣欣。虽阙里之化，矍相之事，诚不足言。[三]又多征名儒，以充礼官，如沛国赵孝、琅邪承宫等，或安车结驷，告归乡里；[四]或丰衣博带，从见宗庙。其余以经术见优者，布在廊庙。故朝多皤皤之良，华首之老。[五]每燕会，则论难衎衎，共求政化。[六]详览髃言，响如振玉。[七]朝者进而思政，罢者退而备问。小大随化，雍雍可嘉。朝门羽林介冑之士，悉通孝经。</p>
              <p>　　博士议郎，一人开门，徒觽百数。[八]化自圣躬，流及蛮荒，匈奴遣伊秩訾王大车且渠来入就学。八方肃清，上下无事。是以议者每称盛时，咸言永平。</p>
              <p>　　注[一]孟子曰：&quot;鸡鸣而起，孜孜为善者，舜之徒。&quot;</p>
              <p>　　注[二]尚书曰&quot;召公为保，周公为师，相成王为左右&quot;也。</p>
              <p>　　注[三]孔子，阙里人也。礼记云，孔子射于矍相之圃，盖观者如堵墙也。</p>
              <p>　　注[四]安车，坐乘之车也。告归谓休假归也。</p>
              <p>　　注[五]皤皤，白首貌也，音步河反。书曰：&quot;皤皤良士。&quot;华首谓白首也。</p>
              <p>　　注[六]衎衎，和乐貌也。</p>
              <p>　　注[七]孟子曰&quot;金声而玉振&quot;也。</p>
              <p>　　注[八]开门谓开一家之说。</p>
              <p>　　今学者盖少，远方尤甚。博士倚席不讲，儒者竞论浮丽，忘謇謇之忠，习諓諓之辞。[一]文吏则去法律而学诋欺，[二]锐锥刀之锋，断刑辟之重，德陋俗薄，以致苛刻。[三]昔孝文窦后性好黄老，而清静之化流景武之闲。臣愚以为宜下明诏，博求幽隐，发扬岩穴，宠进儒雅，有如孝、宫者，征诣公车，以俟圣上讲习之期。公卿各举明经及旧儒子孙，进其爵位，使缵其业。复召郡国书佐，使读律令。如此，则延颈者日有所见，倾耳者月有所闻。伏愿陛下推述先帝进业之道。[四]</p>
              <p>　　注[一]諓諓，谄言也，音践。前书曰&quot;昔秦穆公说諓諓之言&quot;也。</p>
              <p>　　注[二]诋亦欺也。</p>
              <p>　　注[三]左传曰，郑人铸刑书，叔向使贻子产书曰：&quot;今子相郑，立谤政，铸刑书，人知争端矣。将弃礼而征于书，锥刀之末，将尽争之，郑其败乎！&quot;杜预注云：</p>
              <p>　　&quot;锥刀喻小事也。&quot;</p>
              <p>　　注[四]周易曰：&quot;君子进德修业。&quot;</p>
              <p>　　太后深纳其言，是后屡举方正、敦朴、仁贤之士。</p>
              <p>　　准再迁御史中丞。永初之初，连年水旱灾异，郡国多被饥困，准上疏曰：</p>
              <p>　　臣闻传曰：&quot;饥而不损兹曰太，厥灾水。&quot;[一]春秋谷梁传曰：&quot;五谷不登，谓之大侵。大侵之礼，百官备而不制，[二]髃神祷而不祠。&quot;[三]由是言之，调和阴阳，寔在俭节。朝廷虽劳心元元，事从省约，而在职之吏，尚未奉承。夫建化致理，由近及远，故诗曰&quot;京师翼翼，四方是则&quot;。[四]今可先令太官、尚方、考功、上林池□诸官，实减无事之物，[五]五府调省中都官吏京师作者。[六]</p>
              <p>　　如此，则化及四方，人劳省息。</p>
              <p>　　注[一]洪范五行传之文也。言下人饥馑，君上不能损减，谓之为太。太犹甚也。</p>
              <p>　　注[二]官职备列，不造作也。</p>
              <p>　　注[三]祷请而已，无祭祀也。</p>
              <p>　　注[四]韩诗之文也。翼翼然，盛也。</p>
              <p>　　注[五]前书百官表曰，少府掌山海池泽之税，属官有太官、考工、尚方、上林中十池监也。太官掌御膳饮食，考工主作器械，尚方主作刀□器物。□者，于池苑中以竹绵联之为禁□也。实减谓实覆其数减之也。</p>
              <p>　　注[六]五府谓太傅、太尉、司徒、司空、大将军也。调，征发也。省，减也。</p>
              <p>　　中都官吏，在京师之官吏也。作谓营作者也。</p>
              <p>　　伏见被灾之郡，百姓凋残，恐非赈给所能胜赡，虽有其名，终无其实。可依征和元年故事，[一]遣使持节慰安。尤困乏者，徙置荆、扬孰郡，既省转运之费，且令百姓各安其所。今虽有西屯之役，宜先东州之急。[二]如遣使者与二千石随事消息，悉留富人守其旧土，转尤贫者过所衣食，诚父母之计也。[三]愿以臣言下公卿平议。</p>
              <p>　　注[一]武帝征和元年诏曰：&quot;当今务在禁苛暴，止擅赋，力本农桑，无乏武备而已。&quot;</p>
              <p>　　注[二]时先零羌断陇道，大为寇害，遣车骑将车邓骘、征西校尉任尚讨之，故曰&quot;西屯役&quot;也。东州谓冀、兖州，时又遣光禄大夫樊准、吕仓分冀兖二州廪贷流人也。</p>
              <p>　　注[三]衣音于既反，食音□。</p>
              <p>　　太后从之，悉以公田赋与贫人。即擢准与议郎吕仓并守光禄大夫，准使冀州，仓使兖州。准到部，开仓禀食，[一]慰安生业，流人咸得苏息。还，拜钜鹿太守。时饥荒之余，人庶流迸，家户且尽，准课督农桑，广施方略，儙年闲，谷粟丰贱数十倍。而赵、魏之郊数为羌所钞暴，准外御寇虏，内抚百姓，郡境以安。</p>
              <p>　　注[一]禀，给。</p>
              <p>　　五年，转河内太守。时羌复屡入郡界，准辄将兵讨逐，修理坞壁，[一]威名大行。视事三年，以疾征，三转为尚书令，明习故事，遂见任用。元初三年，代周畅为光禄勋。五年，卒于官。</p>
              <p>　　注[一]说文曰：&quot;坞，小障也。&quot;</p>
              <p>　　阴识字次伯，南阳新野人也，光烈皇后之前母兄也。其先出自管仲，管仲七世孙修，自齐适楚，为阴大夫，因而氏焉。秦汉之际，始家新野。</p>
              <p>　　及刘伯升起义兵，识时游学长安，闻之，委业而归，率子弟、宗族、宾客千余人往诣伯升。伯升乃以识为校尉。更始元年，迁偏将军，从攻宛，别降新野、淯阳、杜衍、冠军、*(胡)**[湖]*阳。[一]二年，更始封识阴德侯，行大将军事。</p>
              <p>　　注[一]五县并属南阳郡也。</p>
              <p>　　建武元年，光武遣使迎阴贵人于新野，并征识。识随贵人至，以为骑都尉，更封阴乡侯。二年，以征伐军功增封，识叩头让曰：&quot;天下初定，将帅有功者觽，臣托属掖廷，仍加爵邑，不可以示天下。&quot;帝甚美之，以为关都尉，镇函谷。迁侍中，以母忧辞归。十五年，定封原鹿侯。[一]及显宗立为皇太子，以识守执金吾，辅导东宫。帝每巡郡国，识常留镇守京师，委以禁兵。入虽极言正议，及与宾客语，未尝及国事。帝敬重之，常指识以□戒贵戚，激厉左右焉。识所用掾史皆简贤者，如虞*(延)**[廷]*、傅宽、薛愔等，多至公卿校尉。</p>
              <p>　　注[一]原鹿，县，属汝南郡。俗本&quot;鹿&quot;作&quot;庆&quot;者误。</p>
              <p>　　显宗即位，拜为执金吾，位特进。永平二年，卒，赠以本官印绶，谥曰贞侯。</p>
              <p>　　子躬嗣。躬卒，子璜嗣。永初七年，为奴所杀，无子，国绝。永宁元年，邓太后以璜弟淑绍封。淑卒，子鲔嗣。</p>
              <p>　　躬弟子纲女为和帝皇后，封纲吴房侯，位特进，三子轶、辅、敞，皆黄门侍郎。</p>
              <p>　　后坐巫蛊事废，纲自杀，辅下狱死，轶、敞徙日南。识弟兴。</p>
              <p>　　兴字君陵，光烈皇后母弟也，为人有膂力。建武二年，为黄门侍郎，守期门仆射，典将武骑，从征伐，平定郡国。兴每从出入，常操持小盖，障翳风雨，躬履涂泥，率先期门。光武所幸之处，辄先入清宫，甚见亲信。虽好施接宾，然门无侠客。与同郡张宗、上谷鲜于裒不相好，知其有用，犹称所长而达之；友人张汜、杜禽与兴厚善，以为华而少实，但私之以财，终不为言：是以世称其忠平。第宅苟完，裁蔽风雨。</p>
              <p>　　九年，迁侍中，赐爵关内侯。帝后召兴，欲封之，置印绶于前，兴固让曰：&quot;臣未有先登陷阵之功，而一家数人并蒙爵土，令天下觖望，诚为盈溢。[一]臣蒙陛下、贵人恩泽至厚，富贵已极，不可复加，至诚不愿。&quot;帝嘉兴之让，不夺其志。贵人问其故，兴曰：&quot;贵人不读书记邪？'亢龙有悔。'[二]夫外戚家苦不知谦退，嫁女欲配侯王，取妇眄睨公主，愚心实不安也。富贵有极，人当知足，夸奢益为观听所讥。&quot;贵人感其言，深自降挹，卒不为宗亲求位。十九年，拜韂尉，亦辅导皇太子。明年夏，帝风眩疾甚，后以兴领侍中，受顾命于云台广室。[三]会疾瘳，召见兴，欲以代吴汉为大司马。兴叩头流涕，固让曰：&quot;臣不敢惜身，诚亏损圣德，不可苟冒。&quot;至诚发中，感动左右，帝遂听之。</p>
              <p>　　注[一]觖音羌志反。前书音义曰：&quot;觖犹冀也。一音决，犹望之也。&quot;</p>
              <p>　　注[二]易干卦上九爻曰：&quot;亢龙有悔，穷之灾也。&quot;亢，极也，龙以喻君。言居上体之极，则有悔吝之灾也。</p>
              <p>　　注[三]尚书曰，成王将崩，命召公作顾命。孔安国注云：&quot;临终之命曰顾命。&quot;</p>
              <p>　　洛阳南宫有云台广德殿。</p>
              <p>　　二十三年，卒，时年三十九。兴素与从兄嵩不相能，然敬其威重。兴疾病，帝亲临，问以政事及髃臣能不。兴顿首曰：&quot;臣愚不足以知之。然伏见议郎席广、谒者阴嵩，并经行明深，踰于公卿。&quot;兴没后，帝思其言，遂擢广为光禄勋；嵩为中郎将，监羽林十余年，以谨□见幸。显宗即位，拜长乐韂尉，迁执金吾。</p>
              <p>　　永平元年诏曰：&quot;故侍中韂尉关内侯兴，典领禁兵，从平天下，当以军功显受封爵，又诸舅比例，应蒙恩泽，兴皆固让，安乎里巷。辅导朕躬，有周昌之直，[一]</p>
              <p>　　在家仁孝，有曾、闵之行，不幸早卒，朕甚伤之。贤者子孙，宜加优异。其以汝南之鲖阳封兴子庆为鲖阳侯，[二]庆弟博为□强侯。&quot;[三]博弟员、丹并为郎，庆推田宅财物悉与员、丹。帝以庆义让，擢为黄门侍郎。庆卒，子琴嗣。</p>
              <p>　　建初五年，兴夫人卒，肃宗使五官中郎将持节即墓赐策，追谥兴曰翼侯。琴卒，子万全嗣。万全卒，子桂嗣。</p>
              <p>　　注[一]前书曰，周昌，沛人也。为御史大夫。为人强力，敢直言极谏也。</p>
              <p>　　注[二]鲖阳故城在今豫州新蔡县北，在鲖水之阳也，音纣。</p>
              <p>　　注[三]□强，县，属汝南郡，在□水之北。</p>
              <p>　　兴弟就，嗣父封宣恩侯，后改封为新阳侯。[一]就善谈论，朝臣莫及，然性刚毝，不得觽誉。显宗即位，以就为少府，位特进。就子丰尚郦邑公主。[二]公主娇妒，丰亦狷急。[三]永平二年，遂杀主，被诛，父母当坐，皆自杀，国除。</p>
              <p>　　帝以舅氏故，不极其刑。</p>
              <p>　　注[一]新阳，县，属汝南郡，故城在今豫州真阳县西南。</p>
              <p>　　注[二]光武女也。</p>
              <p>　　注[三]狷，疾也，音绢。</p>
              <p>　　阴氏侯者凡四人。初，阴氏世奉管仲之祀，谓为&quot;相君&quot;。宣帝时，阴子方者，至孝有仁恩，腊日晨炊而醦神形见，[一]子方再拜受庆。家有黄羊，因以祀之。</p>
              <p>　　自是已后，暴至巨富，田有七百余顷，舆马仆隶，比于邦君。子方常言&quot;我子孙必将强大&quot;，至识三世而遂繁昌，故后常以腊日祀醦，而荐黄羊焉。</p>
              <p>　　注[一]杂五行书曰：&quot;醦神名禅，字子郭，衣黄衣，夜被发从醦中出，知其名呼之，可除凶恶。宜市劕肝泥醦，令妇孝。&quot;</p>
              <p>　　赞曰：权族好倾，后门多毁。樊氏世笃，阴亦戒侈。恂恂苗胤，传龟袭紫。[一]</p>
              <p>　　注[一]恂恂，恭顺貌也。公侯皆紫绶、金印、龟钮，见应劭汉官仪。</p>
              <p>　　校勘记</p>
              <p>　　一一一九页一二行*(湖)**[朝]*水支分据水经淯水注改。</p>
              <p>　　一一二二页三行食善人者不使役之按：刊误谓食人而已，何故辄择善人，明此是&quot;养&quot;字，或云当云&quot;善食人者&quot;。</p>
              <p>　　一一二三页二行诏鯈与羽林监南阳任隗杂理其狱按：校补引钱大昭说，谓隗传作&quot;羽林左监&quot;，此脱&quot;左&quot;字。</p>
              <p>　　一一二三页一二行周公杀管叔而□蔡叔按：沉家本谓&quot;□&quot;今左传作&quot;蔡&quot;，依说文当作&quot;□&quot;，说详释文及孔疏。此作&quot;□&quot;，亦&quot;□&quot;之斗，与今本不同，岂据陆、孔改耶？</p>
              <p>　　一一二三页一四行季子杀母兄何善*(其)**[尔]*据刊误改，与公羊传合。</p>
              <p>　　一一二四页九行长子汜嗣按：&quot;汜&quot;汲本、殿本作&quot;泛&quot;。</p>
              <p>　　一一二六页一二行今学者盖少刊误谓&quot;盖&quot;当作&quot;益&quot;。按：作&quot;盖&quot;亦自可通，刘说泥。</p>
              <p>　　一一二七页一二行考功按：刊误谓&quot;功&quot;当作&quot;工&quot;，考工官名，见前书。</p>
              <p>　　一一二八页三行实减谓实覆其数减之也按：陈景云谓&quot;覆&quot;当作&quot;核&quot;。</p>
              <p>　　一一二九页四行五年卒于官按：校补引钱大昭说，谓&quot;五年&quot;闽本作&quot;其年&quot;。</p>
              <p>　　一一二九页一０行*(胡)**[湖]*阳按：郡国志南阳郡有&quot;湖阳&quot;，无&quot;胡阳&quot;。</p>
              <p>　　王先谦谓&quot;胡&quot;当作&quot;湖&quot;，今据改。</p>
              <p>　　一一三０页五行如虞*(延)**[廷]*傅宽薛愔等据汲本改。按：校补谓虞延仕执金吾府在建武初，阴识守执金吾在建武十八年以后，时延外仕久矣。建武二十四年，延为洛阳令，收考阴氏客马成诛之，终为阴氏所中伤，其非阴识掾吏甚明。虞廷自别是一人，混为虞延，误也。</p>
              <p>　　一一三０页一０行封纲吴房侯按：集解引惠栋说，谓袁纪作&quot;防侯&quot;。</p>
              <p>　　一一三一页一行张汜按：汲本、殿本&quot;汜&quot;作&quot;泛&quot;。</p>
              <p>　　一一三一页八行后以兴领侍中按：集解引陈景云说，谓&quot;后&quot;当作&quot;复&quot;，兴前官侍中，故言复领。</p>
            </td>
          </tr>
        </table>
        <p>&nbsp;</p><table width="460" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='35.htm'>上一页 </a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='37.htm'>下一页 </a></div>
                  </td>
                </tr>
              </table>
              <p align=center>作者：[南朝宋]范晔 
              <hr width=90%>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
        
      </td>
      <td valign="top" width="19"><img src="rightbg.gif" width="19" height="400"><img src="right.gif" width="19" height="146"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="66" height="21"><img src="bottom1.gif" width="66" height="21"></td>
      <td background="bottombg.gif" width="500"></td>
      <td width="210"></td>
    </tr>
  </table>
</div>
</body>
</html>
