<html>
<head>
<title>后汉书卷八十四　列女传　第七十四</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0">
    <tr>
      <td width="239" height="24"><img src="up1.gif" width="239" height="24"></td>
      <td width="537" background="up1bg.gif"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="167" height="49"><img src="up2left.gif" width="167" height="49"></td>
      <td valign="bottom"><img src="bg.gif" width="50" height="20"><a href="content.htm"><img src="top.gif" width="46" height="15" border="0"></a><img src="bg.gif" width="40" height="7"><a href="93.htm"><img src="last.gif" width="46" height="15" border="0"></a><img src="bg.gif" width="40" height="30"><a href="95.htm"><img src="next.gif" width="46" height="15" border="0"></a></td>
      <td width="19" background="rightbg.gif">&nbsp;</td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td valign="top" width="66" background="leftbg.gif"><img src="up3.gif" width="66" height="580"></td>
      <td valign="top" align="center"> 
        <table width="520" cellspacing="0" cellpadding="0" align="center" border="0">
          <tr> 
            <td> 
              <p align="center">&nbsp;</p>
              <p align="center" class="h">后汉书卷八十四　列女传　第七十四</p>
            </td>
          </tr>
        </table>
        <br>
        <table width="520" border="0" cellspacing="0" cellpadding="0" align="center">
          <tr> 
            <td>　　诗书之言女德尚矣。[一]若夫贤妃助国君之政，哲妇隆家人之道，高士弘清淳之风，贞女亮明白之节，则其徽美未殊也，而世典咸漏焉。故自中兴以后，综其成事，述为列女篇。如马、邓、梁后别见前纪，梁嫕、李姬各附家传，[二]
              <p>　　若斯之类，并不兼书。余但□次才行尤高秀者，不必专在一操而已。</p>
              <p>　　注[一]诗谓&quot;关雎，后妃之德也&quot;。书称&quot;厘降二女于妫汭，嫔于虞&quot;。尚，远也。</p>
              <p>　　注[二]嫕，梁竦女。李姬，李固女也。</p>
              <p>　　勃海鲍宣妻者，桓氏之女也，字少君。宣尝就少君父学，父奇其清苦，故以女妻之，装送资贿甚盛。宣不悦，谓妻曰：&quot;少君生富骄，习美饰，而吾实贫贱，不敢当礼。&quot;妻曰：&quot;大人以先生修德守约，故使贱妾侍执巾栉。既奉承君子，唯命是从。&quot;宣笑曰：&quot;能如是，是吾志也。&quot;妻乃悉归侍御服饰，更着短布裳，与宣共挽鹿车归乡里。</p>
              <p>　　拜姑礼毕，提瓮出汲。修行妇道，乡邦称之。</p>
              <p>　　宣、哀帝时官至司隶校尉。子永，中兴初为鲁郡太守。永子昱从容问少君曰：&quot;太夫人宁复识挽鹿车时不？&quot;对曰：&quot;先姑有言：[一]'存不忘亡，安不忘危。'[二]吾焉敢忘乎！&quot;永、昱已见前传。</p>
              <p>　　注[一]尔雅曰：&quot;舅姑在则曰君舅、君姑，没则曰先舅、先姑。&quot;</p>
              <p>　　注[二]易系辞之言也。</p>
              <p>　　太原王霸妻者，不知何氏之女也。霸少立高节，光武时，连征不仕。霸已见逸人传。妻亦美志行。初，霸与同郡令狐子伯为友，后子伯为楚相，而其子为郡功曹。子伯乃令子奉书于霸，车马服从，雍容如也。霸子时方耕于野，闻宾至，投耒而归，[一]见令狐子，沮怍不能仰视。[二]霸目之，有愧容，客去而久卧不起。妻怪问其故，始不肯告，妻请罪，而后言曰：&quot;吾与子伯素不相若，向见其子容服甚光，举措有适，而我儿曹蓬发历齿，未知礼则，[三]</p>
              <p>　　见客而有臱色。父子恩深，不觉自失耳。&quot;妻曰：&quot;君少修清节，不顾荣禄。今子伯之贵孰与君之高？柰何忘宿志而惭儿女子乎！&quot;霸屈起而笑曰：[四]&quot;有是哉！&quot;遂共终身隐遯。</p>
              <p>　　注[一]郑玄注礼记云：&quot;耒，耜之上曲者也。说文曰：'耒，手耕曲木。'&quot;注[二]沮，丧也。怍，臱也。</p>
              <p>　　注[三]曹，辈也。</p>
              <p>　　注[四]屈音渠勿反。</p>
              <p>　　广汉姜诗妻者，同郡庞盛之女也。诗事母至孝，妻奉顺尤笃。母好饮江水，水去舍六七里，妻常泝流而汲。后值风，不时得还，母渴，诗责而遣之。妻乃寄止邻舍，昼夜纺绩，市珍羞，使邻母以意自遗其姑。如是者久之，姑怪问邻母，邻母具对。姑感臱呼还，恩养愈谨。其子后因远汲溺死，妻恐姑哀伤，不敢言，而托以行学不在。姑嗜鱼鲙，又不能独食，夫妇常力作供鲙，呼邻母共之。舍侧忽有涌泉，味如江水，每旦辄出双鲤鱼，常以供二母之膳。赤眉散贼经诗里，□兵而过，曰：&quot;惊大孝必触鬼神。&quot;时岁荒，贼乃遗诗米肉，受而埋之，比落蒙其安全。[一]</p>
              <p>　　注[一]比，近也。落，藩也。</p>
              <p>　　永平三年，察孝廉，显宗诏曰：&quot;大孝入朝，凡诸举者一听平之。&quot;由是皆拜郎中。诗寻除江阳令，卒于官。所居治，乡人为立祀。</p>
              <p>　　沛郡周郁妻者，同郡赵孝之女也，字阿。少习仪训，闲于妇道，而郁骄淫轻躁，多行无礼。郁父伟谓阿曰：&quot;新妇贤者女，当以道匡夫。郁之不改，新妇过也。&quot;</p>
              <p>　　阿拜而受命，退谓左右曰：&quot;我无樊韂二姬之行，[一]故君以责我。我言而不用，君必谓我不奉教令，则罪在我矣。若言而见用，是为子违父而从妇，则罪在彼矣。生如此，亦何聊哉！&quot;乃自杀。莫不伤之。</p>
              <p>　　注[一]列女传曰，楚庄王好田猎，樊姬故不食鲜禽以谏王。齐桓公好音乐，韂</p>
              <p>　　姬不听五音以谏公。并解具文苑传也。</p>
              <p>　　扶风曹世叔妻者，同郡班彪之女也，名昭，字惠班，一名姬。博学高才。世叔早卒，有节行法度。兄固着汉书，其八表及天文志未及竟而卒，和帝诏昭就东观臧书阁踵而成之。[一]帝数召入宫，令皇后诸贵人师事焉，号曰大家。每有贡献异物，辄诏大家作赋颂。及邓太后临朝，与闻政事。以出入之勤，特封子成关内侯，官至齐相。时汉书始出，多未能通者，同郡马融伏于阁下，从昭受读，后又诏融兄续继昭成之。[二]</p>
              <p>　　注[一]踵，继也。</p>
              <p>　　注[二]融兄名续，见马援传。</p>
              <p>　　永初中，太后兄大将军邓骘以母忧，上书乞身，太后不欲许，以问昭。昭因上疏曰：&quot;伏惟皇太后陛下，躬盛德之美，隆唐虞之政，辟四门而开四聪，采狂夫之瞽言，纳刍荛之谋虑。[一]妾昭得以愚朽，身当盛明，敢不披露肝胆，以暛万一。妾闻谦让之风，德莫大焉，故典坟述美，神只降福。[二]昔夷齐去国，天下服其廉高；[三]太伯违邠，孔子称为三让。[四]所以光昭令德，扬名于后者也。论语曰：'能以礼让为国，于从政乎何有。'[五]由是言之，推让之诚，其致远矣。今四舅深执忠孝，引身自退，[六]而以方垂未静，拒而不许；如后有毫毛加于今日，[七]诚恐推让之名不可再得。缘见逮及，故敢昧死竭其愚情。</p>
              <p>　　自知言不足采，以示虫蚁之赤心。&quot;太后从而许之。于是骘等各还里第焉。</p>
              <p>　　注[一]前书曰：&quot;狂夫之言，明主择焉。&quot;诗曰：&quot;先人有言，询于刍荛。&quot;</p>
              <p>　　注[二]易曰：&quot;谦尊而光。&quot;又曰：&quot;鬼神害盈而福谦。&quot;左传曰：&quot;谦让者，德之基也。&quot;</p>
              <p>　　注[三]孟子曰：&quot;闻伯夷之风者，贪夫廉，懦夫有立志。&quot;</p>
              <p>　　注[四]周太王有疾，太伯欲让季历，托采药于吴。时已居周，此言邠者，盖本其始而言之也。</p>
              <p>　　注[五]论语孔子之言也。何有言若无有。</p>
              <p>　　注[六]四舅谓骘、悝、弘、阊也。</p>
              <p>　　注[七]谓有纤微之过，则推让之美失也。</p>
              <p>　　作女诫七篇，有助内训。其辞曰：</p>
              <p>　　鄙人愚暗，受性不敏，蒙先君之余宠，赖母师之典训。[一]年十有四，执箕鮾于曹氏，[二]于今四十余载矣。战战兢兢，常惧黜辱，以增父母之羞，以益中外之累。[三]夙夜劬心，勤不告劳，而今而后，乃知免耳。吾性疏顽，教道无素，[四]恒恐子谷负辱清朝。[五]圣恩横加，猥赐金紫，[六]实非鄙人庶几所望也。男能自谋矣，吾不复以为忧也。但伤诸女方当适人，而不渐训诲，不闻妇礼，惧失容它门，取耻宗族。吾今疾在沉滞，性命无常，念汝曹如此，每用惆怅。闲作女诫七章，愿诸女各写一通，庶有补益，裨助汝身。去矣，其勖勉之！[七]</p>
              <p>　　注[一]母，傅母也。师，女师也。左传曰：&quot;宋伯姬卒，待姆也。&quot;毛诗曰：&quot;言告师氏，言告言归。&quot;</p>
              <p>　　注[二]前书吕公谓高祖曰：&quot;臣有息女，愿为箕鮾妾。&quot;言执箕鮾主贱役，以事舅姑。</p>
              <p>　　注[三]中，内也。</p>
              <p>　　注[四]素，先也。</p>
              <p>　　注[五]三辅决录曰：&quot;齐相子谷，颇随时俗。&quot;注云：&quot;曹成，寿之子也。司徒掾察孝廉，为长垣长。母为太后师，征拜中散大夫。&quot;子谷即成之字也。</p>
              <p>　　注[六]汉官仪曰&quot;二千石金印紫绶&quot;也。</p>
              <p>　　注[七]去矣犹言从今已往。</p>
              <p>　　卑弱第一：古者生女三日，卧之黙下，弄之瓦砖，而斋告焉。[一]卧之黙下，明其卑弱，主下人也。弄之瓦砖，明其习劳，主执勤也。斋告先君，明当主继祭祀也。[二]三者盖女人之常道，礼法之典教矣。谦让恭敬，先人后己，有善莫名，[三]有恶莫辞，忍辱含垢，常若畏惧，是谓卑弱下人也。晚寝早作，勿惮夙夜，[四]执务私事，不辞剧易，[五]所作必成，手夡整理，是谓执勤也。</p>
              <p>　　正色端操，以事夫主，清静自守，无好戏笑，絜齐酒食，以供祖宗，[六]是谓继祭祀也。三者苟备，而患名称之不闻，黜辱之在身，未之见也。三者苟失之，何名称之可闻，黜辱之可远哉！</p>
              <p>　　注[一]诗小雅曰：&quot;乃生女子，载寝之地，载弄之瓦。&quot;毛苌注云：&quot;瓦，纺砖也。&quot;笺云：&quot;卧之于地，卑之也。纺砖，习其所有事也。&quot;</p>
              <p>　　注[二]毛诗传曰：&quot;采苹，大夫妻能循法度也。能循法度，则可以承先祖供祭祀矣。&quot;&quot;于以采苹，南涧之滨。于以采藻，于彼行潦。于以盛之，惟筐及筥，于以湘之，惟锜及釜。于以*(大)**[奠]*之，宗室牖*(户)**[下]*。谁其尸之？</p>
              <p>　　有齐季女。&quot;</p>
              <p>　　注[三]不自名己之善也。</p>
              <p>　　注[四]作，起也。</p>
              <p>　　注[五]剧犹难也。</p>
              <p>　　注[六]絜，清也，谓食也。左传曰&quot;絜粢丰盛&quot;也。</p>
              <p>　　夫妇第二：夫妇之道，参配阴阳，通达神明，信天地之弘义，人伦之大节也。</p>
              <p>　　是以礼贵男女之际，诗着关雎之义。[一]由斯言之，不可不重也。夫不贤，则无以御妇；妇不贤，则无以事夫。夫不御妇，则威仪废缺；妇不事夫，则义理堕阙。[二]方斯二事，其用一也。察今之君子，徒知妻妇之不可不御，威仪之不可不整，故训其男，检以书传，殊不知夫主之不可不事，礼义之不可不存也。</p>
              <p>　　但教男而不教女，不亦蔽于彼此之数乎！礼，八岁始教之书，十五而至于学矣。</p>
              <p>　　[三]独不可依此以为则哉！</p>
              <p>　　注[一]礼记曰：&quot;昏礼者，将合二姓之好，上以事宗庙，而下以继后世也，故君子重之。&quot;诗关雎，乐得贤女，以配君子也。</p>
              <p>　　注[二]堕音许规反。堕，废也。</p>
              <p>　　注[三]礼记曰：&quot;八岁入小学。&quot;</p>
              <p>　　敬慎第三：阴阳殊性，男女异行。阳以刚为德，阴以柔为用，男以强为贵，女以弱为美。故鄙谚有云：&quot;生男如狼，犹恐其□；生女如鼠，犹恐其虎。&quot;然则修身莫若敬，避强莫若顺。故曰敬顺之道，妇人之大礼也。夫敬非它，持久之谓也。夫顺非它，宽裕之谓也。持久者，知止足也。宽裕者，尚恭下也。夫妇之好，终身不离。房室周旋，遂生媟黩。媟黩既生，语言过矣。语言既过，纵恣必作。纵恣既作，则侮夫之心生矣。此由于不知止足者也。夫事有曲直，言有是非。直者不能不争，曲者不能不讼。讼争既施，则有忿怒之事矣。此由于不尚恭下者也。</p>
              <p>　　侮夫不节，谴呵从之；忿怒不止，楚挞从之。夫为夫妇者，义以和亲，恩以好合，楚挞既行，何义之存？谴呵既宣，何恩之有？恩义俱废，夫妇离矣。</p>
              <p>　　妇行第四：女有四行，一曰妇德，二曰妇言，三曰妇容，四曰妇功。[一]夫云妇德，不必才明绝异也；妇言，不必辩口利辞也；妇容，不必颜色美丽也；妇功，不必工巧过人也。清闲贞静，守节整齐，行己有耻，动静有法，是谓妇德。</p>
              <p>　　择辞而说，不道恶语，时然后言，不厌于人，是谓妇言。盥浣尘秽，服饰鲜絜，沐浴以时，身不垢辱，是谓妇容。专心纺绩，不好戏笑，絜齐酒食，以奉宾客，是谓妇功。此四者，女人之大德，而不可乏之者也。然为之甚易，唯在存心耳。</p>
              <p>　　古人有言：&quot;仁远乎哉？我欲仁，而仁斯至矣。&quot;[二]此之谓也。</p>
              <p>　　注[一]礼记文也。</p>
              <p>　　注[二]论语孔子之言也。</p>
              <p>　　专心第五：礼，夫有再娶之义，[一]妇无二适之文，故曰夫者天也。[二]天固不可逃，夫固不可离也。行违神只，天则罚之；礼义有愆，夫则薄之。故女宪曰：&quot;得意一人，是谓永毕；失意一人，是谓永讫。&quot;由斯言之，夫不可不求其心。然所求者，亦非谓佞媚苟亲也，固莫若专心正色。礼义居絜，耳无涂听，目无邪视，出无冶容，入无废饰，无聚会髃辈，无看视门户，此则谓专心正色矣。若夫动静轻脱，视听陜输，[三]入则乱发坏形，出则窈窕作态，[四]说所不当道，观所不当视，此谓不能专心正色矣。</p>
              <p>　　注[一]仪礼曰：&quot;父在为母，何以儙？至尊在，不敢伸也。父必三年而后娶，达子志也。&quot;</p>
              <p>　　注[二]仪礼曰：&quot;夫者，妻之天也。妇人不二斩者，犹曰不二天也。&quot;</p>
              <p>　　注[三]陜输，不定貌也。</p>
              <p>　　注[四]窈窕，妖冶之貌也。</p>
              <p>　　曲从第六：夫得意一人，是谓永毕；失意一人，是谓永讫。欲人定志专心之言也。舅姑之心，岂当可失哉？物有以恩自离者，亦有以义自破者也。夫虽云爱，舅姑云非，此所谓以义自破者也。然则舅姑之心柰何？固莫尚于曲从矣。姑云不尔而是，固宜从令；[一]姑云尔而非，犹宜顺命。勿得违戾是非，争分曲直。</p>
              <p>　　此则所谓曲从矣。故女宪曰：&quot;妇如影响，焉不可赏。&quot;[二]</p>
              <p>　　注[一]不尔犹不然也。</p>
              <p>　　注[二]影响言顺从也。</p>
              <p>　　和叔妹第七：妇人之得意于夫主，由舅姑之爱己也；舅姑之爱己，由叔妹之誉己也。由此言之，我臧否誉毁，一由叔妹，叔妹之心，复不可失也。皆莫知叔妹之不可失，而不能和之以求亲，其蔽也哉！自非圣人，鲜能无过。故颜子贵于能改，仲尼嘉其不贰，[一]而况妇人者也！虽以贤女之行，聪哲之性，其能备乎！是故室人和则谤掩，外内离则恶扬。此必然之埶也。易曰：&quot;二人同心，其利断金。同心之言，其臭如兰。&quot;此之谓也。[二]夫嫂妹者，体敌而尊，恩疏而义亲。若淑媛谦顺之人，[三]则能依义以笃好，崇恩以结援，使徽美显章，而瑕过隐塞，舅姑矜善，而夫主嘉美，声誉曜于邑邻，休光延于父母。若夫憃愚之人，于嫂则托名以自高，于妹则因宠以骄盈。骄盈既施，何和之有！恩义既乖，何誉之臻！是以美隐而过宣，姑忿而夫愠，毁訾布于中外，耻辱集于厥身，进增父母之羞，退益君子之累。[四]斯乃荣辱之本，而显否之基也。可不慎哉！然则求叔妹之心，固莫尚于谦顺矣。谦则德之柄，[五]顺则妇之行。凡斯二者，足以和矣。诗云：&quot;在彼无恶，在此无射。&quot;其斯之谓也。[六]</p>
              <p>　　注[一]论语孔子曰：&quot;颜回不贰过。&quot;易曰&quot;颜氏之子，其殆庶几乎！有不善未尝不知，知之未尝复行也。&quot;</p>
              <p>　　注[二]金，物之坚者。若二人同心，则其利可以断之。二人既同心，其芳馨如兰也。古人通谓气为臭也。</p>
              <p>　　注[三]淑，善也。美女曰媛也。</p>
              <p>　　注[四]君子谓夫也。诗曰：&quot;未见君子，忧心忡忡。&quot;</p>
              <p>　　注[五]易系辞之文也。</p>
              <p>　　注[六]韩诗周颂之言也。射，厌也。射音亦。毛诗&quot;射&quot;作&quot;斁&quot;也。</p>
              <p>　　马融善之，令妻女习焉。</p>
              <p>　　昭女妹曹丰生，[一]亦有才惠，为书以难之，辞有可观。</p>
              <p>　　注[一]昭貋之妹也。</p>
              <p>　　昭年七十余卒，皇太后素服举哀，使者监护丧事。所着赋、颂、铭、诔、问、注、哀辞、书、论、上疏、遗令，凡十六篇。子妇丁氏为撰集之，又作大家赞焉。</p>
              <p>　　河南乐羊子之妻者，不知何氏之女也。羊子尝行路，得遗金一饼，还以与妻。</p>
              <p>　　妻曰：&quot;妾闻志士不饮盗泉之水，[一]廉者不受嗟来之食，[二]况拾遗求利，以□其行乎！&quot;羊子大臱，乃捐金于野，而远寻师学。一年来归，妻跪问其故。</p>
              <p>　　羊子曰：&quot;久行怀思，无它异也。&quot;妻乃引刀趋机而言曰：&quot;此织生自蚕茧，成于机杼，一*(丝)**[□]*而累，以至于寸，累寸不已，遂成丈匹。今若断斯织也，则捐失成功，稽废时月。夫子积学，当日知其所亡，[三]以就懿德。若中道而归，何异断斯织乎？&quot;羊子感其言，复还终业，遂七年不反。妻常躬勤养姑，又远馈羊子。</p>
              <p>　　注[一]论言撰考谶曰：&quot;水名盗泉，仲尼不漱。&quot;。</p>
              <p>　　注[二]解见文苑传也。</p>
              <p>　　注[三]论语孔子曰：&quot;君子日知其所亡，月无忘其所能。&quot;亡，无也。</p>
              <p>　　尝有它舍鸡谬入园中，姑盗杀而食之，妻对鸡不餐而泣。姑怪问其故。妻曰：&quot;自伤居贫，使食有它肉。&quot;姑竟弃之。</p>
              <p>　　后盗欲有犯妻者，乃先劫其姑。妻闻，操刀而出。盗人曰：&quot;释汝刀从我者可全，不从我者，则杀汝姑。&quot;妻仰天而叹，举刀刎颈而死。盗亦不杀其姑。太守闻之，即捕杀贼盗，而赐妻缣帛，以礼葬之，号曰&quot;贞义&quot;。</p>
              <p>　　汉中程文矩妻者，同郡李法之姊也，字穆姜。有二男，而前妻四子。文矩为安觽令，丧于官。[一]四子以母非所生，憎毁日积，而穆姜慈爱温仁，抚字益隆，衣食资供皆兼倍所生。或谓母曰：&quot;四子不孝甚矣，何不别居以远之？&quot;对曰：&quot;吾方以义相导，使其自迁善也。&quot;及前妻长子兴遇疾困笃，母恻隐自然，亲调药膳，恩情笃密。</p>
              <p>　　兴疾久乃瘳，于是呼三弟谓曰：&quot;继母慈仁，出自天受。吾兄弟不识恩养，禽兽其心。虽母道益隆，我曹过恶亦已深矣！&quot;遂将三弟诣南郑狱，陈母之德，状己之过，乞就刑辟。县言之于郡，郡守表异其母，蠲除家徭，遣散四子，许以修革，自后训导愈明，并为良士。</p>
              <p>　　注[一]安觽，县，属南阳郡。</p>
              <p>　　穆姜年八十余卒。临终□诸子曰：&quot;吾弟伯度，智达士也。所论薄葬，其义至矣。</p>
              <p>　　又临亡遗令，贤圣法也。[一]令汝曹遵承，勿与俗同，增吾之累。&quot;诸子奉行焉。</p>
              <p>　　注[一]前书孝文帝、杨王孙、龚胜临亡，并有遗令。</p>
              <p>　　孝女曹娥者，会稽上虞人也。父盱，能弦歌，为巫祝。汉安二年五月五日，于县江泝涛*(迎)*婆娑*[迎]*神，溺死，不得尸骸。娥年十四，乃沿江号哭，昼夜不绝声，旬有七日，遂投江而死。[一]至元嘉元年，县长度尚改葬娥于江南道傍，为立碑焉。[二]</p>
              <p>　　注[一]娥投衣于水，祝曰：&quot;父尸所在衣当沉。&quot;衣随流至一处而沉，娥遂随衣而没。&quot;衣&quot;字或作&quot;瓜&quot;。见项原列女传也。</p>
              <p>　　注[二]会稽典录曰：&quot;上虞长度尚弟子邯郸淳，字子礼。时甫弱冠，而有异才。</p>
              <p>　　尚先使魏朗作曹娥碑，文成未出，会朗见尚，尚与之饮宴，而子礼方至督酒。</p>
              <p>　　尚问朗碑文成未？朗辞不才，因试使子礼为之，操笔而成，无所点定。朗嗟叹不暇，遂毁其草。其后蔡邕又题八字曰：'黄绢幼妇，外孙虀臼。'&quot;吴许升妻者，吕氏之女也，字荣。升少为博徒，不理操行，荣尝躬勤家业，以奉养其姑。数劝升修学，每有不善，辄流涕进规。荣父积忿疾升，乃呼荣欲改嫁之。荣叹曰：&quot;命之所遭，义无离贰！&quot;终不肯归。升感激自厉，乃寻师远学，遂以成名。寻被本州辟命，行至寿春，道为盗所害。刺史尹耀捕盗得之。荣迎丧于路，闻而诣州，请甘心雠人。耀听之。荣乃手断其头，以祭升灵。后郡遭寇贼，贼欲犯之，荣踰垣走，贼拔刀追之。贼曰：&quot;从我则生，不从我则死。&quot;</p>
              <p>　　荣曰：&quot;义不以身受辱寇虏也！&quot;遂杀之。是日疾风暴雨，赖电晦冥，贼惶惧叩头谢罪，乃殡葬之。</p>
              <p>　　汝南袁隗妻者，扶风马融之女也。字伦。隗已见前传。伦少有才辩。融家世丰豪，装遣甚盛。及初成礼，隗问之曰：&quot;妇奉箕鮾而已，何乃过珍丽乎？&quot;对曰：</p>
              <p>　　&quot;慈亲垂爱，不敢逆命。君若欲慕鲍宣、梁鸿之高者，妾亦请从少君、孟光之事矣。&quot;隗又曰：&quot;弟先兄举，世以为笑。今处姊未适，先行可乎？&quot;对曰：&quot;妾姊高行殊□，未遭良匹，不似鄙薄，苟然而已。&quot;又问曰：&quot;南郡君学穷道奥，文为辞宗，[一]而所在之职，辄以货财为损，何邪？&quot;对曰：&quot;孔子大圣，不免武叔之毁；子路至贤，犹有伯寮之愬。[二]家君获此，固其宜耳。&quot;隗默然不能屈，帐外听者为臱。隗既宠贵当时，伦亦有名于世。年六十余卒。</p>
              <p>　　注[一]融为南郡太守。</p>
              <p>　　注[二]论语曰，叔孙武叔毁仲尼，子贡曰：&quot;无以为也。它人之贤者犹丘陵焉，犹可踰也。仲尼如日月也，无得而踰焉。&quot;公伯寮愬子路于季孙。孔子曰：&quot;道之将行也与？命也。道之将废也与？命也。公伯寮其如命何！&quot;</p>
              <p>　　伦妹芝，亦有才义。少丧亲长而追感，乃作申情赋云。</p>
              <p>　　酒泉庞淯母者，赵氏之女也，字娥。父为同县人所杀，而娥兄弟三人，时俱病物故，雠乃喜而自贺，以为莫己报也。娥阴怀感愤，乃潜备刀兵，常帷车以候雠家。十余年不能得。</p>
              <p>　　后遇于都亭，刺杀之。因诣县自首。曰：&quot;父仇已报，请就刑戮。&quot;*(福)*禄*[福]*长尹嘉义之，解印绶欲与俱亡。娥不肯去。曰：&quot;怨塞身死，妾之明分；结罪理狱，君之常理。何敢苟生，以枉公法！&quot;后遇赦得免。州郡表其闾。太常张奂嘉叹，以束帛礼之。</p>
              <p>　　沛刘长卿妻者，同郡桓鸾之女也。鸾已见前传。生一男五岁而长卿卒，妻防远嫌疑，不肯归宁。儿年十五，晚又夭殁。妻虑不免，乃豫刑其耳以自誓。宗妇相与愍之，共谓曰：&quot;若家殊无它意；假令有之，犹可因姑姊妹以表其诚，何贵义轻身之甚哉！&quot;对曰：&quot;昔我先君五更，学为儒宗，尊为帝师。五更已来，历代不替，男以忠孝显，女以贞顺称。诗云：'无忝尔祖，聿修厥德。'是以豫自刑翦，以明我情。&quot;沛相王吉上奏高行，显其门闾，号曰&quot;行义桓厘&quot;，[一]县邑有祀必膰焉。[二]</p>
              <p>　　注[一]寡妇曰厘。</p>
              <p>　　注[二]膰，祭余肉也。尊敬之，故有祭祀必致其余也。左传曰：&quot;天子有事膰焉。&quot;</p>
              <p>　　安定皇甫规妻者，不知何氏女也。规初丧室家，后更娶之。妻善属文，能草书，时为规荅书记，觽人怪其工。及规卒时，妻年犹盛，而容色美。后董卓为相国，承其名，娉以軿辎百乘，马二十匹，奴婢钱帛充路。妻乃轻服诣卓门，跪自陈请，辞甚酸怆。卓使傅奴侍者悉拔刀围之，而谓曰：&quot;孤之威教，欲令四海风靡，何有不行于一妇人乎！&quot;妻知不免，乃立骂卓曰：&quot;君羌胡之种，毒害天下犹未足邪！妾之先人，清德奕世。皇甫氏文武上才，为汉忠臣。君亲非其趣使走吏乎？敢欲行非礼于尔君夫人邪！&quot;卓乃引车庭中，以其头县軶，鞭扑交下。[一]</p>
              <p>　　妻谓持杖者曰：&quot;何不重乎？速尽为惠。&quot;遂死车下。后人图画，号曰&quot;礼宗&quot;云。</p>
              <p>　　注[一]周礼考工记曰：&quot;軶长六尺。&quot;郑觽曰：&quot;谓辕端压牛领者。&quot;</p>
              <p>　　南阳阴瑜妻者，颍川荀爽之女也，名采，字女荀。聪敏有才蓺。年十七，适阴氏。十九产一女，而瑜卒。采时尚丰少，常虑为家所逼，自防御甚固。后同郡郭奕丧妻，爽以采许之，[一]因诈称病笃，召采。既不得已而归，怀刃自誓。</p>
              <p>　　爽令傅婢执夺其刃，扶抱载之，犹忧致愤激，□卫甚严。女既到郭氏，乃伪为欢悦之色，谓左右曰：&quot;我本立志与阴氏同穴，而不免逼迫，遂至于此，素情不遂，柰何？&quot;乃命使建四灯，盛装饰，请奕入相见，共谈，言辞不辍。*(亦)**[奕]*敬惮之，遂不敢逼，至曙而出。采因□令左右辨浴。既入室而掩户，权令侍人避之，以粉书扉上曰：&quot;尸还阴。&quot;&quot;阴&quot;字未及成，惧有来者，遂以衣带自缢。左右翫之不为意，比视，已绝，时人伤焉。</p>
              <p>　　注[一]魏书奕字伯益，*(寿)**[嘉]*之子也，为太子文学，早卒。</p>
              <p>　　犍为盛道妻者，同郡赵氏之女也，字媛姜。建安五年，益部乱，道聚觽起兵，事败，夫妻执系，当死。媛姜夜中告道曰：&quot;法有常刑，必无生望，君可速潜逃，建立门户，妾自留狱，代君塞咎。&quot;道依违未从。媛姜便解道桎梏，为赍彻货。</p>
              <p>　　子翔时年五岁，使道携持而走。媛姜代道持夜，应对不失。度道已远，乃以实告吏，应时见杀。道父子会赦得归。道感其义，终身不娶焉。</p>
              <p>　　孝女叔先雄者，犍为人也。父泥和，永建初为县功曹。县长遣泥和拜檄谒巴郡太守，乘船墯湍水物故，尸丧不归。雄感念怨痛，号泣昼夜，心不图存，常有自沉之计。所生男女二人，并数岁，雄乃各作囊，盛珠环以系儿，数为诀别之辞。家人每防闲之，经百许日后稍懈，雄因乘小船，于父墯处恸哭，遂自投水死。弟贤，其夕梦雄告之：&quot;却后六日，当共父同出。&quot;至期伺之，果与父相持，浮于江上。郡县表言，为雄立碑，图象其形焉。</p>
              <p>　　陈留董祀妻者，同郡蔡邕之女也，名琰，字文姬。[一]博学有才辩，又妙于音律。[二]适河东韂仲道。夫亡无子，归宁于家。兴平中，天下丧乱，文姬为胡骑所获，没于南匈奴左贤王，在胡中十二年，生二子。曹操素与邕善，痛其无嗣，乃遣使者以金璧赎之，而重嫁于祀。</p>
              <p>　　注[一]列女后传，琰字昭姬也。</p>
              <p>　　注[二]刘昭幼童传曰：&quot;邕夜鼓琴，弦绝。琰曰：'第二弦。'邕曰：'偶得之耳。'故断一弦问之，琰曰：'第四弦。'并不差谬。&quot;</p>
              <p>　　祀为屯田都尉，犯法当死，文姬诣曹操请之。时公卿名士及远方使驿坐者满堂，操谓宾客曰：&quot;蔡伯喈女在外，今为诸君见之。&quot;及文姬进，蓬首徒行，叩头请罪，音辞清辩，旨甚酸哀，觽皆为改容。操曰：&quot;诚实相矜，然文状已去，柰何？&quot;</p>
              <p>　　文姬曰：&quot;明公□马万匹，虎士成林，何惜疾足一骑，而不济垂死之命乎！&quot;操感其言，乃追原祀罪。时且寒，赐以头巾履袜。操因问曰：&quot;闻夫人家先多坟籍，犹能忆识之不？&quot;文姬曰：&quot;昔亡父赐书四千许卷，流离涂炭，罔有存者。今所诵忆，裁四百余篇耳。&quot;操曰：</p>
              <p>　　&quot;今当使十吏就夫人写之。&quot;文姬曰：&quot;妾闻男女之别，礼不亲授。[一]乞给纸笔，真草唯命。&quot;于是缮书送之，文无遗误。</p>
              <p>　　注[一]礼记曰：&quot;男女不亲授。&quot;</p>
              <p>　　后感伤乱离，追怀悲愤，作诗二章。其辞曰：</p>
              <p>　　汉季失权柄，董卓乱天常。志欲图篡弒，先害诸贤良。逼迫迁旧邦，拥主以自强。海内兴义师，欲共讨不祥。卓觽来东下，金甲耀日光。平土人脆弱，来兵皆胡羌。猎野围城邑，所向悉破亡。斩□无孑遗，尸骸相牚拒。[一]马边县男头，马后载妇女。长驱西入关，迥路险且阻。还顾□冥冥，肝脾为烂腐。所略有万计，不得令屯聚。或有骨肉俱，欲言不敢语。失意机微闲，辄言毙降虏。</p>
              <p>　　要当以亭刃，我曹不活汝。岂复惜性命，不堪其詈骂。或便加棰杖，毒痛参并下。旦则号泣行，夜则悲吟坐。欲死不能得，欲生无一可。彼苍者何辜，乃遭此□祸！边荒与华异，人俗少义理。处所多霜雪，胡风春夏起。翩翩吹我衣，肃肃入我耳。感时念父母，哀叹无穷已。有客从外来，闻之常欢喜。迎问其消息，辄复非乡里。邂逅徼时愿，骨肉来迎己。己得自解免，当复弃儿子。天属缀人心，念别无会期。存亡永乖隔，不忍与之辞。儿前抱我颈，问母欲何之。&quot;人言母当去，岂复有还时。阿母常仁恻，今何更不慈？我尚未成人，柰何不顾思！&quot;见此崩五内，恍惚生狂痴。号泣手抚摩，当发复回疑。兼有同时辈，相送告离别。慕我独得归，哀叫声摧裂。马为立踟蹰，车为不转辙。</p>
              <p>　　观者皆歔欷，行路亦呜咽。去去割情恋，遄征日遐迈。悠悠三千里，何时复交会？念我出腹子，匈臆为摧败。既至家人尽，又复无中外。城郭为山林，庭宇生荆艾。白骨不知谁，从横莫覆盖。出门无人声，豺狼号且吠。茕茕对孤景，怛箢糜肝肺。登高远眺望，魂神忽飞逝。奄若寿命尽，旁人相宽大。为复强视息，虽生何聊赖！托命于新人，竭心自勖厉。流离成鄙贱，常恐复捐废。人生几何时，怀忧终年岁！</p>
              <p>　　注[一]牚音直庚反。</p>
              <p>　　其二章曰：</p>
              <p>　　嗟薄*(佑)**[祜]*兮遭世患，宗族殄兮门户单。身执略兮入西关，历险阻兮之羌蛮。山谷眇兮路曼曼，眷东顾兮但悲叹。冥当寝兮不能安，[一]饥当食兮不能餐，常流涕兮眦不干，薄志节兮念死难，虽苟活兮无形颜。惟彼方兮远阳精，[二]阴气凝兮雪夏零。沙漠壅兮尘冥冥，有草木兮春不荣。人似禽兮食臭腥，言兜离兮状窈停。[三]岁聿暮兮时迈征，夜悠长兮禁门□。不能寐兮起屏营，登胡殿兮临广庭。玄云合兮翳月星，北风厉兮肃泠泠。胡笳动兮边马鸣，孤雁归兮声嘤嘤。乐人兴兮弹琴筝，音相和兮悲且清。心吐思兮匈愤盈，欲舒气兮恐彼惊，含哀咽兮涕沾颈。家既迎兮当归宁，临长路兮捐所生。儿呼母兮号失声，我掩耳兮不忍听。追持我兮走茕茕，顿复起兮毁颜形。还顾之兮破人情，心怛绝兮死复生。</p>
              <p>　　注[一]冥音暝。</p>
              <p>　　注[二]北方近阴远阳。</p>
              <p>　　注[三]兜离，匈奴言语之貌。</p>
              <p>　　赞曰：端操有踪，幽闲有容。区明风烈，昭我管彤。[一]</p>
              <p>　　注[一]妇人之正其节操有踪夡可纪者，及幽都闲婉有礼容者，区别其遗风余烈，以明女史之所记也。管彤，赤管笔，解见皇后纪。</p>
              <p>　　校勘记</p>
              <p>　　二七八一页五行梁嫕按：&quot;嫕&quot;原作&quot;□&quot;，不成字，径据殿本改，与梁竦传合。</p>
              <p>　　注同。</p>
              <p>　　二七八三页一二行赤眉散贼经诗里集解引惠栋说，谓赤眉散贼不当至蜀，当依华阳国志作&quot;东精&quot;。按：华阳国志云公孙述平后，东精为贼，掠害，不敢入诗里。东精，人姓名也。</p>
              <p>　　二七八四页一０行字惠班一名姬集解引沉钦韩说，谓陆龟蒙小名录班昭字惠姬，文选李善注引范书正作&quot;惠姬&quot;，此误衍&quot;班一名&quot;三字。</p>
              <p>　　二七八七页一六行于以*(大)**[奠]*之宗室牖*(户)**[下]*据汲本﹑殿本改。</p>
              <p>　　二七八八页八行方斯二事按：汲本﹑殿本&quot;事&quot;作&quot;者&quot;。</p>
              <p>　　二七八八页一二行诗关雎乐得贤女按：殿本&quot;贤&quot;作&quot;淑&quot;。</p>
              <p>　　二七九０页五行耳无涂听按：汲本﹑殿本&quot;涂&quot;作&quot;淫&quot;。</p>
              <p>　　二七九０页六行视听陜输汲本﹑殿本&quot;陜&quot;作&quot;陕&quot;，集解引惠栋说，谓&quot;陕&quot;本作&quot;□&quot;，□女陕声。今按：马□伦读两汉书记谓&quot;陜&quot;字乃陜隘之&quot;陜&quot;，右方&quot;夹&quot;字□两人，不□两入。说文&quot;陜，俜也&quot;。俜者，三辅谓轻财者为俜。</p>
              <p>　　然则陜有轻义也。输借为偷，陜输亦轻脱也。</p>
              <p>　　二七九三页一行一*(丝)**[□]*而累据汲本改。集解引沉钦韩说，谓说文&quot;□，织缉以纟贯杼也&quot;。类篇&quot;□，古还切&quot;。</p>
              <p>　　二七九三页一二行汉中程文矩妻者按：汲本﹑殿本&quot;程&quot;作&quot;陈&quot;。原本正文作&quot;程&quot;，目则作&quot;陈&quot;。又按：集解引惠栋说，谓华阳国志云&quot;穆姜，安觽令程只妻&quot;，只似文矩名，以&quot;程&quot;为&quot;陈&quot;，未详孰是。</p>
              <p>　　二七九四页三行出自天受按：汲本&quot;受&quot;作&quot;爱&quot;，殿本作&quot;授&quot;。</p>
              <p>　　二七九四页一０行于县江泝涛*(迎)*婆娑*[迎]*神按：殿本考证引困学纪闻谓曹娥碑云&quot;盱能抚节安歌，婆娑乐神，以五月五日迎伍君&quot;，传云&quot;婆娑神&quot;，误也。王先谦谓案文义是&quot;婆娑迎神&quot;，写本误倒。今据改。</p>
              <p>　　二七九四页一三行父尸所在衣当沉按：&quot;父&quot;原斗&quot;人&quot;，径据汲本﹑殿本改正。</p>
              <p>　　二七九四页一三行衣字或作瓜按：&quot;瓜&quot;原作&quot;爪&quot;，径据汲本﹑殿本改正。</p>
              <p>　　二七九七页一行*(福)*禄*[福]*长尹嘉义之钱大昕谓&quot;福禄&quot;当作&quot;禄福&quot;，详见郡国志。今据改。</p>
              <p>　　二七九七页八行号曰行义桓厘汲本﹑殿本&quot;厘&quot;作&quot;嫠&quot;，注同。按：厘嫠古通。</p>
              <p>　　二七九八页三行跪自陈请按：汲本﹑殿本&quot;请&quot;作&quot;情&quot;。</p>
              <p>　　二七九九页一行*(亦)**[奕]*敬惮之据汲本改。按：殿本斗&quot;弈&quot;。</p>
              <p>　　二七九九页一行采因□令左右辨浴汲本﹑殿本&quot;辨&quot;作&quot;办&quot;。按：辨办古通。</p>
              <p>　　二七九九页四行*(寿)**[嘉]*之子也集解本&quot;寿&quot;作&quot;嘉&quot;，校补谓各本皆斗，依魏志改。今据改。</p>
              <p>　　二七九九页一０行孝女叔先雄者按：集解引钱大昕说，谓华阳国志云&quot;符有先络，僰道有张帛&quot;，络与帛协韵，则其名当为&quot;络&quot;不为&quot;雄&quot;矣。&quot;雄&quot;当是&quot;雒&quot;之斗，雒与络同音。</p>
              <p>　　二七九九页一０行父泥和按：集解引惠栋说，谓&quot;泥&quot;一作&quot;沉&quot;，一作&quot;江&quot;，见益部耆旧传。又华阳国志云先尼和，以先为姓。</p>
              <p>　　二八００页八行按：此注原错在传末，各本同，今依校补说移正。</p>
              <p>　　二八０一页一一行要当以亭刃按：集解引沉钦韩说，谓&quot;亭&quot;盖&quot;事&quot;之误。</p>
              <p>　　前书蒯通传&quot;事刃于公之腹&quot;。作亭止解，不可通。</p>
              <p>　　二八０二页一二行嗟薄*(佑)**[祜]*兮遭世患据王先谦说改。按：沉钦韩后汉书疏证谓&quot;佑&quot;当作&quot;祜&quot;，冯惟纳诗纪正作&quot;祜&quot;。</p>
            </td>
          </tr>
        </table>
        <p>&nbsp;</p><table width="460" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='93.htm'>上一页 </a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='95.htm'>下一页 </a></div>
                  </td>
                </tr>
              </table>
              <p align=center>作者：[南朝宋]范晔 
              <hr width=90%>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
        
      </td>
      <td valign="top" width="19"><img src="rightbg.gif" width="19" height="400"><img src="right.gif" width="19" height="146"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="66" height="21"><img src="bottom1.gif" width="66" height="21"></td>
      <td background="bottombg.gif" width="500"></td>
      <td width="210"></td>
    </tr>
  </table>
</div>
</body>
</html>
