<html>
<head>
<title>后汉书志第二十八　百官五</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0">
    <tr>
      <td width="239" height="24"><img src="up1.gif" width="239" height="24"></td>
      <td width="537" background="up1bg.gif"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="167" height="49"><img src="up2left.gif" width="167" height="49"></td>
      <td valign="bottom"><img src="bg.gif" width="50" height="20"><a href="content.htm"><img src="top.gif" width="46" height="15" border="0"></a><img src="bg.gif" width="40" height="7"><a href="127.htm"><img src="last.gif" width="46" height="15" border="0"></a><img src="bg.gif" width="40" height="30"><a href="129.htm"><img src="next.gif" width="46" height="15" border="0"></a></td>
      <td width="19" background="rightbg.gif">&nbsp;</td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td valign="top" width="66" background="leftbg.gif"><img src="up3.gif" width="66" height="580"></td>
      <td valign="top" align="center"> 
        <table width="520" cellspacing="0" cellpadding="0" align="center" border="0">
          <tr> 
            <td> 
              <p align="center">&nbsp;</p>
              <p align="center" class="h">后汉书志第二十八　百官五</p>
            </td>
          </tr>
        </table>
        <br>
        <table width="520" border="0" cellspacing="0" cellpadding="0" align="center">
          <tr> 
            <td>　　国列侯关内侯四夷国百官奉外十二州，每州刺史一人，六百石。本注曰：秦有监御史，监诸郡，汉兴省之，但遣丞相史分刺诸州，无常官。孝武帝初置刺史十三人，秩六百石。[一]成帝更为牧，秩二千石。建武十八年，复为刺史，十二人各主一州，其一州属司隶校尉。[二]诸州常以八月巡行所部郡国，[三]录囚徒，[四]考殿最。[五]初岁尽诣京都奏事，[六]中兴但因计吏。[七]
              <p>　　注[一]古今注曰：&quot;常以春分行部，郡国各遣一吏迎界上。&quot;诸书不同也。</p>
              <p>　　注[二]蔡质汉仪曰：&quot;诏书旧典，刺史班宣，周行郡国，省察治政，黜陟能否，断理冤狱，以六条问事，非条所问，即不省。一条，强宗豪右，田宅踰制，以强陵弱，以觽暴寡。二条，二千石不奉诏书，遵承典制，倍公向私，旁诏守利，侵渔百姓，聚敛为奸。三条，二千石不恤疑狱，风厉杀人，怒则任刑，喜则任赏，烦扰苛暴，剥戮黎元，为百姓所疾，山崩石裂，妖祥讹言。四条，二千石选署不平，苟阿所爱，蔽贤宠顽。五条，二千石子弟怙恃荣势，请托所监。六条，二千石违公下比，阿附豪强，通行货赂，割损政令。诸州刺史初除，比诸持板揖不拜。&quot;献帝起居注曰：&quot;建安十八年三月庚寅，省州并郡，复禹贡之九州。冀州得魏郡、安平、钜鹿、河闲、清河、博陵、常山、赵国、勃海、甘陵、平原、太原、上党、西河、定襄、鴈门、云中、五原、朔方、河东、河内、涿郡、渔阳、广阳、右北平、上谷、代郡、辽东、辽东属国、辽西、玄菟、乐浪，凡三十二郡。省司隶校尉，以司隶部分属豫州、冀州、雍州。省凉州刺史，以并雍州部，郡得弘农、京兆、左冯翊、右扶风、上郡、安定、陇西、汉阳、北地、武都、武威、金城、西平、西郡、张掖、张掖属国、酒泉、敦煌、西海、汉兴、永阳、东安南，凡二十二郡。省交州，以其郡属荆州。荆州得交州之苍梧、南海、九真、交趾、日南，与其旧所部南阳、章陵、南郡、江夏、武陵、长沙、零陵、桂阳，凡十三*[郡]*。益州本部郡有广汉、汉中、巴郡、犍为、蜀郡、牂牁、越巂、益州、永昌、犍为属国、蜀郡属国、广汉属国，今并得交州之郁林、合浦，凡十四*[郡]*。豫州部郡本有颍川、陈国、汝南、沛国、梁国、鲁国，今并得河南、荥阳都尉，凡八郡。徐州部郡得下邳、广陵、彭城、东海、琅邪、利城、城阳、东莞，凡八郡。</p>
              <p>　　青州得齐国、北海、东莱、济南、乐安，凡五郡。&quot;献帝春秋曰：&quot;孙权以步骘行交州刺史。&quot;东观书曰：&quot;交趾刺史，持节。&quot;</p>
              <p>　　注[三]胡广注曰：&quot;巡谓驿马也。县次传驾之，以走疾，犹古言附遂。&quot;</p>
              <p>　　注[四]胡广曰：&quot;县邑囚徒，皆阅录视，参考辞状，实其真伪。有侵冤者，实时平理也。&quot;</p>
              <p>　　注[五]胡广曰：&quot;课第长吏不称职者为殿，举免之。其有治能者为最。察上尤异州，又状州中吏民茂才异等，岁举一人。&quot;</p>
              <p>　　注[六]胡广曰：&quot;所察有条应绳异者，辄覆问之，不茹柔吐刚也。岁尽，赍所状纳京师，名奏事，差其远近，各有常会。&quot;</p>
              <p>　　注[七]胡广曰：&quot;不复自诣京师，其所道皆如旧典。&quot;东观书曰：&quot;和帝初，张酺上言：'臣闻王者法天，荧惑奏事太微，故州牧刺史入奏事，所以通下问知外事也。数十年以来，重其道归烦挠，故时止勿奏事，今因以为故事。臣愚以为刺史视事满岁，可令奏事如旧典，问州中风俗，恐好恶过所道，事所闻见，考课觽职，下章所告，及所自举有意者赏异之，其尤无状，逆诏书，行罪法，冀□戒其余，令各敬慎所职，于以衰灭贪邪便佞。'&quot;韩诗外传曰：&quot;王者必立牧，方三人，所以使窥远牧觽也。远方之民，有饥寒而不得衣食，狱讼而冤失，职贤而不举者，入告天子。天子于其君之朝也，揖而进之曰：'意朕之政教，有不得尔者邪？如何乃有饥寒而不得衣食，狱讼而冤失，职贤而不举？'然后其君退而与其卿大夫谋之。远方之民闻，皆曰'诚天子也'。夫我居之辟，见我之近也；我居之幽，见我之明也。可欺乎哉！可欺乎哉！故牧者所以开四目，通四聪。&quot;</p>
              <p>　　皆有从事史、假佐。本注曰：员职略与司隶同，无都官从事，其功曹从事为治中从事。</p>
              <p>　　豫州部郡国六，冀州部九，兖州部八，徐州部五，青州部六，荆州部七，扬州部六，益州部十二，凉州部十二，并州部九，幽州部十一，交州部七，凡九十八。其二十七王国相，其七十一郡太守。其属国都尉。属国，分郡离远县置之，如郡差小，置本郡名。世祖并省郡县四百余所，后世稍复增之。[一]</p>
              <p>　　注[一]臣昭曰：昔在先代，列爵殊等，九服不同，畿荒制异。虽连帅相司，牧伯分长，而封疆置限，兼庸有数，如身之使臂，手之使指，故能高卑相固，远近维缉，髃后克穆，共康兆庶。爰及周衰，稍竞吞广，邦国侵争，递怀贪略，犹历数百年，乃能成其并一，岂非树之有本，使其然乎？秦兼天下，开设郡县，孤立独王，即以颠亡。汉祖因循，虽不顿革，分置子弟，终龛诸吕之难，渐剖列郡，以减大都之权。后严安之徒，犹□慨发愤，谓千里之威，即古之强国，虑非安本无穷之计也。孝武之末，始置刺史，监纠非法，不过六条，传车周流，匪有定镇，秩裁数百，威望轻寡，得有察举之勤，未生陵犯之衅。成帝改牧，其萌始大，既非识治之主，故无取焉尔。世祖中兴，监乎政本，复约其职，还遵旧制，断亲奏事，省入惜烦，渐得自重之路。因兹以降，弥于岁年，母后当朝，多以弱守，六合危动，四海溃弊，财尽力竭，纲维挠毁，而八方不能内侵，诸侯莫敢入伐，岂非干强枝弱，控制素重之所致乎？至孝灵在位，横流既及，刘焉徼伪，自为身谋，非有忧国之心，专怀狼据之策，抗论□世，荐议愚主，盛称宜重牧伯，谓足镇压万里，挟奸树筭，苟罔一时，岂可永为国本，长期胜术哉？夫圣主御世，莫不大庇生民，承其休谋，传其典制。犹云事久獘生，无或通贯，故变改正服，革异质文，分爵三五，参差不一。况在竖騃之君，挟奸诈之臣，共所创置，焉可仍因？大建尊州之规，竟无一日之治。故焉牧益土，造帝服于岷、峨；袁绍取冀，下制书于燕、朔；刘表荆南，郊天祀地；魏祖据兖，遂构皇业：汉之殄灭，祸源乎此。</p>
              <p>　　及臻后代，任寄弥广，委之邦宰之命，授之斧钺之重，假之都督之威，开之征讨之略。晋太康之初，武帝亦疑其然，乃诏曰：&quot;上古及中代，或置州牧，或置刺史，置监御史，皆总纲纪，而不赋政，治民之事，任之诸侯郡守。昔汉末四海分崩，因以吴、蜀自□，自是刺史内亲民事，外领兵马，此一时之宜尔。今赖宗庙之灵，士大夫之力，江表平定，天下合之为一，当韬戢干戈，与天下休息。诸州无事者罢其兵，刺史分职，皆如汉氏故事，出颁诏条，入奏事京城。</p>
              <p>　　二千石专治民之重，监司清峻于上，此经久之体也。其便省州牧。&quot;晋武帝又见其獘矣，虽有其言，不卒其事，后嗣缵继，牧镇愈重，据地分争，竟覆天下。</p>
              <p>　　昔王畿之大，不过千里，州之所司，广袤兼远。争强虎视之辰，迁鼎革终之日，未尝不藉蕃兵之权，挟董司之力，逼迫伺隙，陵夺冲幼。其甚者臣主扬兵，骨肉战野，昆弟枭悬，伯叔屠裂。末壮披心，尾大不掉，既用此始，亦病以终。</p>
              <p>　　倾辀愈袭，莫或途改，致雒京有衔璧之痛，秦台有不守之酷。胡、羌递兴，氐、鲜更起，摩灭髃黎，流祸百世。坚冰所渐，兼缘兹蠹。呜呼！后之圣王，必不久滞斯夡，灵长之终，当有神筭。不然，则雄捍反拒之事，惧甚于此心，凭强作害之谋，方盛于后意。</p>
              <p>　　凡州所监都为京都，置尹一人，二千石，丞一人。每郡置太守一人，二千石，丞一人。郡当边戍者，丞为长史。[一]王国之相亦如之。每属国置都尉一人，比二千石，丞一人。本注曰：凡郡国皆掌治民，进贤劝功，决讼检奸。常以春行所主县，劝民农桑，振救乏绝。秋冬遣无害吏案讯诸囚，平其罪法，论课殿最。[二]岁尽遣吏上计。[三]并举孝廉，郡口二十万举一人。[尉一人]，典兵禁，备盗贼，景帝更名都尉。武帝又置三辅都尉各一人，讥出入。边郡置农都尉，主屯田殖谷。又置属国都尉，主蛮夷降者。中兴建武六年，省诸郡都尉，并职太守，无都试之役。[四]省关都尉，唯边郡往往置都尉及属国都尉，稍有分县，治民比郡。安帝以羌犯法，三辅有陵园之守，乃复置右扶风都尉，京兆虎牙都尉。[五]皆置诸曹掾史。[六]本注曰：诸曹略如公府曹，无东西曹。[七]</p>
              <p>　　有功曹史，主选署功劳。有五官掾，署功曹及诸曹事。其监属县，有五部督邮，曹掾一人。正门有亭长一人。主记室史，主录记书，催期会。无令史。合下及诸曹各有书佐，干主文书。[八]</p>
              <p>　　注[一]古今注曰：&quot;建武六年三月，令郡太守、诸侯相病，丞、长史行事。十四年，罢边郡太守丞，长史领丞职。&quot;</p>
              <p>　　注[二]案律有无害都吏，如今言公平吏。汉书音义曰：&quot;文无所枉害。&quot;萧何以文无害为沛主吏掾。</p>
              <p>　　注[三]卢植礼注曰：&quot;计断九月，因秦以十月为正故。&quot;</p>
              <p>　　注[四]古今注曰：&quot;六年八月，省都尉官。&quot;应劭曰：&quot;每有剧*(职)**[贼]*，郡临时置都尉，事讫罢之。&quot;</p>
              <p>　　注[五]应劭汉官曰：&quot;盖天生五材，民并用之，废一不可，谁能去兵？兵之设尚矣。易称'弦木为弧，剡木为矢，弧矢之利，以威天下。'春秋'三时务农，一时讲武'。诗美公刘'匪居匪康，入耕出战，乃里糇粮，干戈载*(锡)**[扬]*，四方莫当'。自郡国罢材官骑士之后，官无警备，实启寇心。一方有难，三面救之，发兴雷震，烟蒸电激，一切取辨，黔首嚣然。不及讲其射御，用其戒誓，一旦驱之以即强敌，犹鸠鹊捕鹰□，豚羊弋豺虎，是以每战常负，王旅不振。</p>
              <p>　　张角怀挟妖伪，遐迩摇荡，八州并发，烟炎绛天，牧守枭裂，流血成川。尔乃远征三边殊俗之兵，非我族类，忿鸷纵横，多僵良善，以为己功，财货粪土。</p>
              <p>　　哀夫民氓迁流之咎，见出在兹，不教而战，是谓弃之，迹其祸败，岂虚也哉！</p>
              <p>　　春秋家不藏甲，所以一国威抑私力也。今虽四海残壤，王命未洽，可折冲压难，若指于掌，故置右扶风。&quot;</p>
              <p>　　注[六]新论曰：&quot;王莽时置西海郡，令其吏皆百石亲事。&quot;一曰为四百石，二岁而迁补。</p>
              <p>　　注[七]蔡质汉仪曰：&quot;河南*(府)**[尹]*掾出考案，与从事同。&quot;</p>
              <p>　　注[八]汉官曰：&quot;河南尹员吏九百二十七人，十二人百石。诸县有秩三十五人，官属掾史五人，四部督邮*(史)**[吏]*部掾二十六人，案狱仁恕三人，监津渠漕水掾二十五人，百石卒吏二百五十人，文学守助掾六十人，书佐五十人，*(循)**[修]*行二百三十人，干小史二百三十一人。&quot;</p>
              <p>　　属官，每县、邑、道，大者置令一人，千石；其次置长，四百石；小者置长，三百石；侯国之相，秩次亦如之。[一]本注曰：皆掌治民，显善劝义，禁奸罚恶，理讼平贼，恤民时务，秋冬集课，上计于所属郡国。[二]</p>
              <p>　　注[一]应劭汉官曰：&quot;前书百官表云，万户以上为令，万户以下为长。三边始孝武皇帝所开，县户数百而或为令。荆扬江南七郡，唯有临湘、南昌、吴三令尔。</p>
              <p>　　及南阳穰中，土沃民稠，四五万户而为长。桓帝时，以*(江)*[汝]南阳安为女公主邑，改号为令，主薨复复其故。若此为系其本。俗说令长以水土为之，及秩高下，皆无明文。班固通儒，述一代之书，斯近其真。&quot;</p>
              <p>　　注[二]胡广曰：&quot;秋冬岁尽，各计县户口垦田，钱谷入出，盗贼多少，上其集簿。</p>
              <p>　　丞尉以下，岁诣郡，课校其功。功多尤为最者，于廷尉劳勉之，以劝其后。负多尤为殿者，于后曹别责，以纠怠慢也。诸对辞穷尤困，收主者，掾史关白太守，使取法。丞尉缚责，以明下转相督□，为民除害也。明帝诏书不得僇辱黄绶，以别小人吏也。&quot;</p>
              <p>　　凡县主蛮夷曰道。公主所食汤沐曰*(国)**[邑]*。县万户以上为令，不满为长。</p>
              <p>　　侯国为相。皆秦制也。[一]丞各一人。尉大县二人，小县一人。本注曰：丞署文书，典知仓狱。尉主盗贼。凡有贼发，主名不立，则推索行寻，案察奸宄，以起端绪。[二]各署诸曹掾史。本注曰：诸曹略如郡员，五官为廷掾，监乡五部，春夏为劝农掾，秋冬为制度掾。[三]</p>
              <p>　　注[一]史记秦并天下，夷郡县，销兵刃，示不复用。</p>
              <p>　　注[二]应劭汉官曰：&quot;大县丞左右尉，所谓命卿三人。小县一尉一丞，命卿二人。&quot;</p>
              <p>　　注[三]汉官曰：&quot;雒阳令秩千石，丞三人四百石，孝廉左尉四百石，孝廉右尉四百石。员吏七百九十六人，十三人四百石。乡有秩、狱史五十六人，佐史、乡佐七十七人，斗食、令史、啬夫、假五十人，官掾史、干小史二百五十人，书佐九十人，*(循)**[修]*行二百六十人。&quot;</p>
              <p>　　乡置有秩、三老、游徼。本注曰：有秩，郡所署，秩百石，[一]掌一乡人；[二]</p>
              <p>　　其乡小者，县置啬夫一人[三]。皆主知民善恶，为役先后，知民贫富，为赋多少，平其差品。三老掌教化。凡有孝子顺孙，贞女义妇，让财救患，及学士为民法式者，皆扁表其门，以兴善行。游徼掌徼循，禁司奸盗。又有乡佐，属乡，主民收赋税。[四]</p>
              <p>　　注[一]汉官曰：&quot;乡户五千，则置有秩。&quot;</p>
              <p>　　注[二]风俗通曰：&quot;秩则田闲大夫，言其官裁有秩耳。&quot;</p>
              <p>　　注[三]风俗通曰：&quot;啬者，省也。夫，赋也。言消息百姓，均其役赋。&quot;</p>
              <p>　　注[四]风俗通曰：&quot;国家制度，大率十里一乡。&quot;</p>
              <p>　　亭有亭长，以禁盗贼。本注曰：亭长，主求捕盗贼，承望都尉。[一]</p>
              <p>　　注[一]汉官仪曰：&quot;民年二十三为正，一岁以为卫士，一岁为材官骑士，习射御骑驰战阵。八月，太守、都尉、令、长、相、丞、尉会都试，课殿最。水家为楼船，亦习战射行船。*(过)**[边]*郡太守各将万骑，行障塞烽火追虏。置长史一人，丞一人，治兵民。当兵行长领。置部尉、千人、司马、候、农都尉，皆不治民，不给卫士。材官、楼船年五十六老衰，乃得免为民就田。应合选为亭长。亭长课徼巡。尉、游徼、亭长皆习设备五兵。五兵：弓弩，戟，楯，刀□，甲铠。鼓吏赤帻行滕，带□佩刀，持楯被甲，设矛戟，习射。设十里一亭，亭长、亭候；五里一邮，邮闲相去二里半，司奸盗。亭长持二尺板以劾贼，索绳以收执贼。&quot;风俗通曰：&quot;汉家因秦，大率十里一亭。亭，留也，盖行旅宿会之所馆。亭史旧名负弩，改为长，或谓亭父。&quot;</p>
              <p>　　里有里魁，民有什伍，善恶以告。本注曰：里魁掌一里百家。什主十家，伍主五家，以相检察。民有善事恶事，以告监官。[一]</p>
              <p>　　注[一]风俗通曰：&quot;周礼五家为邻，四邻为里。里者，止也。里有司，司五十家，共居止，同事旧欣，通其所也。&quot;</p>
              <p>　　边县有障塞尉。本注曰：掌禁备羌夷犯塞。[一]其郡有盐官、铁官、工官、都水官者，随事广狭置令、长及丞，秩次皆如县、道，无分士，给均本吏。本注曰：凡郡县出盐多者置盐官，主盐税。出铁多者置铁官，主鼓铸。[二]有工多者置工官，主工税物。有水池及鱼利多者置水官，主平水收渔税。在所诸县均差吏更给之，置吏随事，不具县员。</p>
              <p>　　注[一]太公阴符曰：&quot;武王问太公：'愿闻治乱之要。'太公曰：'其本在吏。'武王曰：'吏者治也，所以为治，其乱者何？'太公曰：'故吏重罪有十。'武王问'吏之重罪。'太公曰；'一、吏苛刻；二、吏不平；三、吏贪污；四、吏以威力迫胁于民；五、吏与史合奸；六、吏与人亡情；七、吏作盗贼，使人为耳目；八、吏贱买卖贵于民；九、吏增易于民；十、吏振惧于民。夫治者有三罪，则国乱而民愁；尽有之，则民流亡而君失其国。'武王曰：'民亦有罪乎？'太公曰：'民有十大于此，除者则国治而民安。'武王曰：'十大何如？'太公曰：'民胜吏，厚大臣，一大也。民宗强，侵陵髃下，二大也。民甚富，倾国家，三大也。民尊亲其君，天下归慕，四大也。觽暴寡，五大也。民有百里之誉，千里之交，六大也。民以吏威为权，七大也。恩行于吏，八大也。民服信，以少为多，夺人田宅，赘人妻于，九大也。民之基业畜产为人所苦，十大也。所谓一家害一里，一里害诸侯，诸侯害天下。'武王曰：'绝吏之罪，塞民之大，奈何？'太公曰：'察民之暴吏，明其赏，审其诛，则吏不敢犯罪，民不敢大也。'武王曰：'是民吏相伺，上下不和而结其雠。'太公曰：'为君守成，为吏守职，为民守事。如此，各居其道则国治，国治则都治，都治则里治，里治则家治，家治则善恶分明，善恶分明则国无事，国无事则吏民外不怀怨，内不徼事。'&quot;注[二]胡广曰：&quot;盐官掊坑而得盐，或有凿井煮海水而以得之者。铸铜为器械，当铸冶之时，扇炽其火，谓之鼓铸。&quot;</p>
              <p>　　使匈奴中郎将一人，比二千石。本注曰：主护南单于。置从事二人，有事随事增之，掾随事为员。护羌、乌桓校尉所置亦然。[一]</p>
              <p>　　注[一]应劭汉官曰：&quot;拥节，屯中步南，设官府掾*(吏)**[史]*。单于岁遣侍子来朝，谒者常送迎焉，得赂弓马毡罽他物百余万。谒者事讫，还具表付帑藏，诏书□自受。&quot;</p>
              <p>　　护乌桓校尉一人，比二千石。本注曰：主乌桓胡。[一]</p>
              <p>　　注[一]应劭汉官曰：&quot;拥节。长史一人，司马二人，皆六百石。并领鲜卑。客赐质子，岁时胡巿焉。&quot;晋书曰：&quot;汉置东夷校尉，以抚鲜卑。&quot;</p>
              <p>　　护羌校尉一人，比二千石。本注曰：主西羌。[一]</p>
              <p>　　注[一]应劭汉官曰：&quot;拥节。长史、司马二人，皆六百石。&quot;</p>
              <p>　　皇子封王，其郡为国，每置傅一人，相一人，皆二千石。本注曰：傅主导王以善，礼如师，不臣也。相如太守。有长史，如郡丞。</p>
              <p>　　汉初立诸王，因项羽所立诸王之制，地既广大，且至千里。又其官职傅为太傅，相为丞相，又有御史大夫及诸卿，皆秩二千石，石官皆如朝廷。国家唯为置丞相，其御史大夫以下皆自置之。[一]至景帝时，吴、楚七国恃其国大，遂以作乱，几危汉室。及其诛灭，景帝惩之，遂令诸王不得治民，令内史主治民，改丞相曰相，省御史大夫、廷尉、少府、宗正、博士官。武帝改汉内史、中尉、郎中令之名，[二]而王国如故，员职皆朝廷为署，不得自置。至*(汉)*成帝省内史治民，更令相治民，[三]太傅但曰傅。[四]</p>
              <p>　　注[一]胡广曰：&quot;后汉妾数无限别，乃制设正适，曰妃，取小夫人不得过四十人。&quot;</p>
              <p>　　注[二]前书曰：&quot;改汉内史为京兆尹，中尉为执金吾，郎中令为光禄勋。&quot;</p>
              <p>　　注[三]汉旧仪曰：&quot;大司空何武奏罢内史，相如太守，中尉如都尉，参职。是后中尉争权，与王相奏，常不和也。&quot;</p>
              <p>　　注[四]臣昭曰：观夫高祖之创业也，岂直鸿勋硕德，大庇髃生，荡其毒虐，厝之和泰而已哉！至于谋深虑久，封建子弟，蕃维盘固，规谋弘远。及于三赵不终，燕灵夭绝，齐、代、淮、楚皆为外重，故宋昌曰&quot;外畏齐、楚、淮南&quot;，斯非效与？事过则獘，孰或通之？全国之难，诚固财物之富，作卫之益，亦既得之于前矣，故赐以几杖，用息奸谋。嗣陨局下，怨生有以，逮连师构乱，兵交梁阙，御侮摧寇，肇自密戚。景帝遂削蕃国之权，刻骨肉之援，封为君而不听治其民，置为主而稍贱其臣，矫枉过甚，遂臻于此。吕、霍之危朝，后族愈贵于来宠，吴、楚之叛奔，侯王恒借以受诮，故贾谊欲觽建以少其力，列虚以侯其生，此乃达观深识，监于亲陪之要者也。頉嗣必传万里之地，分支欲使动摇不得，于经维远筭，且已碍矣。复哀平之际，刘氏篃于四海，宗正着录，遂以万数。及乎后汉，弥循前夡，光武十子，并列畿外近郡，孝明八国，不能开庇远民。国近则不可以大，不大则不足为强，此所以本枝之援，终以少固。若使汉分两越置二三亲国，剖吴、楚树数四列蕃，割辽海而分皇枝，开陇蜀而王子弟，使主尊显，依汉初之贵，民无定限，许滋养之富；若有□虐之嗣，可得废而不得削，必传刘氏。民信所奉，发其侵伐兼并之衅，峻其它族篡杀之科，制其入贡轻重之法，疏其来朝往复之数。君君臣臣，永许百世之期，一国之民，长无迁动之志，四方得志，听离官列封，怀贤抱智，随所适乐土。强弱相侔，远近相摧，举其大归，略其小滞，与其画一，班之海内。天子之朝，自非异姓僭夺，不得兴勤王之师。诸蕃国，自非杂互篡主，不降讨伐之诏。犬牙相经，共为严国，虽王莽善盗，将何因而敢窃，曹操雄勇，亦安能以得士。斯无俟极圣然克行，明贤粗识亦足立。故父子首足也，昆弟四支也，当使筋骨髓血，动静足以相胜，长短大小，干用足以相卫。岂有割胫致腹，取骨肉以增头，徱背露骨，剥膏腴以裨颔，而谓颅颡魁岸，可得比寿松、晋，喉咽拥肿，必能长生久视哉？汉氏得之微，犹能四百载，魏人失之甚，不满数十年。爰自晋世，矫枉太过，入列皇朝，非简贤之授，唯亲是贵，无愚智之辨。不能胜衣冠，早据公相之尊，童蒙幼子，遄登槐岳之位。职应论道，而未离保母之养，续侯赋政，而服二三尺衣。英贤大度，禀彼□稚，高才硕儒，恭承藐识。公餗覆而不忧，美锦碎而愈截。兼授若流，回迁竞路，才驽任重，功寭衅多。晓比名于公旦，夕同罪于盗跖，曪称无位，可以充德，贬退刑轘，不足以塞咎。*(或)**[威]*力强济，声实隆重，嫌猜畏逼，身受其獘。</p>
              <p>　　覆灭分体，若枭仇寇，*(赍)**[齑]*粉同气，有过他逆。忠贞之士，横罗其凶，志节之人，狼狈其祸。阏伯、实沈，继踵史笔，显思显甫，比有国书。赵伦以*(惷)**[憃]*愚排天，齐攸以贤明谢世，枉郁殄夷，冤孙就尽，不可胜载矣。岂周、汉之君多孝悌之性，晋、宋之主禀豺狼之情，盖事势使之然也。朝行斯术，夕穷崩乱，未能革悛，来事愈甚。苍生为此将尽矣，四海为此构□矣！</p>
              <p>　　圣帝英君，欲反斯败，必当更开同姓之国，置不增之约，罢皇胤入宫之祸，守盟牲砺河之笃，乃可还崄坠之路，反乎全安之辙也。</p>
              <p>　　中尉一人，比二千石。本注曰：职如郡都尉，主盗贼。[一]郎中令一人，仆一人，皆千石。本注曰：郎中令掌王大夫、郎中宿卫，官如光禄勋。自省少府，职皆并焉。仆主车及驭，如太仆。本*(注)*曰太仆，比二千石，武帝改，但曰仆，又皆减其秩。治书，比六百石。本注曰：治书本尚书更名。大夫，比六百石。本注曰：无员。掌奉王使至京都，奉璧贺正月，及使诸国。本皆持节，后去节。谒者，比四百石。本注曰：掌冠长冠。本员十六人，后减。礼乐长。本注曰：主乐人。卫士长。本注曰：主卫士。医工长。本注曰：主医药。永巷长。</p>
              <p>　　本注曰：宦者，主宫中婢使。祠祀长。本注曰：主祠祀。皆比四百石。[二]郎中，二百石。本注曰：无员。</p>
              <p>　　注[一]东观书曰：&quot;其绍封削绌者，中尉、内史官属亦以率减。&quot;</p>
              <p>　　注[二]自礼乐长至此，皆四百石。</p>
              <p>　　卫公、宋公。本注曰：建武二年，封周后姬常为周承休公；五年，封殷后孔安为殷绍嘉公。十三年，改常为韂公，安为宋公，以为汉宾，在三公上。[一]</p>
              <p>　　注[一]五经通义：&quot;二王之后不考功，有诛无绝。&quot;郑玄曰：&quot;王者存二代而封及五，郊天用天子礼以祭其始祖，行其正朔，此谓通三统也。三恪者，敬其先圣，封其后而已，无殊异者也。&quot;</p>
              <p>　　列侯，所食县为侯国。本注曰：承秦爵二十等，为彻侯，金印紫绶，以赏有功。</p>
              <p>　　功大者食县，小者食乡﹑亭，得臣其所食吏民。后避武帝讳，为列侯。武帝元朔二年，令诸王得推恩分觽子土，国家为封，亦为列侯。旧列侯奉朝请在长安者，位次三公。中兴以来，唯以功德赐位特进者，次车骑将军；[一]赐位朝侯，次五校尉；赐位侍祠侯，次大夫。其余以胏附及公主子孙奉坟墓于京都者，亦随时见会，位在博士﹑议郎下。[二]</p>
              <p>　　注[一]胡广汉制度曰：&quot;功德优盛，朝廷所敬异者，赐特进，在三公下，不在车骑下。&quot;</p>
              <p>　　注[二]胡广制度曰：&quot;是为猥诸侯。&quot;</p>
              <p>　　诸王封者受茅土，归以立社稷，礼也。[一]列土﹑特进﹑朝侯贺正月执璧云。</p>
              <p>　　注[一]胡广曰：&quot;诸王受封，皆受茅土，归立社稷。本朝为宫室，自有制度。至于列侯归国者，不受茅土，不立宫室，各随贫富，裁制黎庶，以守其宠。&quot;</p>
              <p>　　每国置相一人，其秩各如本县。本注曰：主治民，如令﹑长，不臣也。但纳租于侯，以户数为限。其家臣，置家丞﹑庶子各一人。本注曰：主侍侯，使理家事。列侯旧有行人﹑洗马﹑门大夫，凡五官。中兴以来，食邑千户已上置家丞﹑庶子各一人，不满千户不置家丞，又悉省行人﹑洗马﹑门大夫。</p>
              <p>　　关内侯，[一]承秦赐爵十九等，为关内侯，无土，寄食在所县，民租多少，各有户数为限。[二]</p>
              <p>　　注[一]如淳曰：&quot;列侯出关就国，侯但爵身，其有家累者与之关内之邑，食其租税也。&quot;古今注曰：&quot;建武六年，初令关内侯食邑者俸月二十五斛。&quot;</p>
              <p>　　注[二]荀绰晋百官表注曰：&quot;时六国未平，将帅皆家关中，故以为号。&quot;刘劭爵制曰：&quot;春秋传有庶长鲍。商君为政，备其法品为十八级，合关内侯﹑列侯凡二十等，其制因古义。古者天子寄军政于六卿，居则以田，警则以战，所谓入使治之，出使长之，素信者与觽相得也。故启伐有扈，乃召六卿，大夫之在军为将者也。及周之六卿，亦以居军，在国也则以比长﹑闾胥﹑族师﹑党正﹑州长﹑卿大夫为称，其在军也则以卒伍﹑司马﹑将军为号，所以异在国之名也。秦依古制，其在军赐爵为等级，其帅人皆更卒也，有功赐爵，则在军吏之例。自一爵以上至不更四等，皆士也。大夫以上至五大夫五等，比大夫也。九等，依九命之义也。自左庶长以上至大庶长，九卿之义也。关内侯者，依古圻内子男之义也。秦都山西，以关内为王畿，故曰关内侯也。列侯者，依古列国诸侯之义也。然则卿大夫士下之品，皆放古，比朝之制而异其名，亦所以殊军国也。古者以车战，兵车一乘，步卒七十二人，分翼左右。车，大夫在左，御者处中，勇士居右，凡七十五人。一爵曰公士者，步卒之有爵为公士者。二爵曰上造。造，成也。古者成士升于司徒曰造士，虽依此名，皆步卒也。三爵曰簪褭，御驷马者。要褭，古之名马也。驾驷马者其形似簪，故曰簪褭也。四爵曰不更。不更者，为车右，不复与凡更卒同也。五爵曰大夫。大夫者，在车左者也。六爵为官大夫，七爵为公大夫，八爵为公乘，九爵为五大夫，皆军吏也。吏民爵不得过公乘者，得贳与子若同产。然则公乘者，军吏之爵高者也。虽非临战，得公卒车，故曰公乘也。十爵为左庶长，十一爵为右庶长，十二爵为左更，十三爵为中更，十四爵为右更，十五爵为少上造，十六爵为大上造，十七爵为驷车庶长，十八爵为大庶长，十九爵为关内侯，二十爵为列侯。自左庶长已上至大庶长，皆卿大夫，皆军将也。所将皆庶人﹑更卒也，故以庶更为名。大庶长即大将军也，左右庶长即左右偏裨将军也。&quot;古今注曰：</p>
              <p>　　&quot;成帝鸿嘉三年，令吏民得买爵，级千钱。&quot;</p>
              <p>　　四夷国王，率觽王，归义侯，邑君，邑长，皆有丞，比郡﹑县。</p>
              <p>　　百官受奉例：[一]大将军﹑三公奉，月三百五十斛。中二千石奉，月百八十斛。</p>
              <p>　　二千石奉，月百二十斛。比二千石奉，月百斛。千石奉，月八十斛。六百石奉，月七十斛。比六百石奉，月五十斛。四百石奉，月四十五斛。比四百石奉，月四十斛。三百石奉，月四十斛。比三百石奉，月三十七斛。二百石奉，月三十斛。比二百石奉，月二十七斛。一百石奉，月十六斛。斗食奉，月十一斛。[二]佐史奉，月八斛。[三]凡诸受奉，皆半钱半谷。[四]</p>
              <p>　　注[一]古今注曰，建武二十六年四月戊戌，增吏奉如此，志例以明也。</p>
              <p>　　注[二]汉书音义曰：&quot;斗食禄，日以斗为计。&quot;</p>
              <p>　　注[三]古今注曰：&quot;永和三年，初与河南尹及雒阳员吏四百二十七人奉，月四十五斛。&quot;臣昭曰：此言岂其妄乎？若人人奉四十五斛，则四百石秩为太优而无品，若共进奉者人不过一斗，亦非义理。</p>
              <p>　　注[四]荀绰晋百官表注曰：&quot;汉延平中，中二千石奉钱九千，米七十二斛。真二千石月钱六千五百，米三十六斛。比二千石月钱五千，米三十四斛。一千石月钱四千，米三十斛。六百石月钱三千五百，米二十一斛。四百石月钱二千五百，米十五斛。三百石月钱二千，米十二斛。二百石月钱一千，米九斛。百石月钱八百，米四斛八斗。&quot;献帝起居注曰：&quot;帝在长安，诏书以三辅地不满千里，而军师用度非一，公卿已下不得奏除。其若公田，以秩石为率，赋*(舆)*[与]令各自收其租税。&quot;</p>
              <p>　　赞曰：帝道渊默，頉帅修德。寡以御觽，分职乃克。不置不监，无骄无忒。程是师徒，宁民康国。</p>
              <p>　　校勘记</p>
              <p>　　三六一七页五行外十二州按：汲本﹑殿本&quot;十&quot;下有&quot;有&quot;字。</p>
              <p>　　三六一七页一０行省察治政按：前表颜注引&quot;治政&quot;作&quot;治状&quot;。孙星衍辑本同，孙云光武纪注引&quot;治状&quot;作&quot;政教&quot;。</p>
              <p>　　三六一七页一二行喜则任赏按：前表颜注引&quot;任&quot;作&quot;淫&quot;，孙辑本同。</p>
              <p>　　三六一七页一二行烦扰苛暴按：前表颜注引&quot;苛&quot;作&quot;刻&quot;，通典注同。</p>
              <p>　　三六一七页一二行剥戮黎元按：前表颜注引&quot;戮&quot;作&quot;截&quot;，通典注同。</p>
              <p>　　三六一八页一行怙恃荣势按：前表颜注引&quot;怙恃&quot;作&quot;恃怙&quot;，孙辑本同，通典注同。</p>
              <p>　　三六一八页二行比诸持板揖不拜按：孙云&quot;诸&quot;下当有脱文。</p>
              <p>　　三六一八页七行东安南按：集解引钱大昕说，谓东安南郡无可考。秦中记中平五年分汉阳置南安郡，晋志南安郡领嵵道﹑新兴﹑中陶三县。疑此本作&quot;南安&quot;，而衍&quot;东&quot;字耳。</p>
              <p>　　三六一八页八行凡十三*[郡]*据汲本﹑殿本补。</p>
              <p>　　三六一八页九行凡十四*[郡]*据汲本﹑殿本补。</p>
              <p>　　三六一九页一六行虽不顿革按：&quot;顿&quot;原斗&quot;□&quot;，径改正。</p>
              <p>　　三六二０页七行夫圣主御世按：&quot;主&quot;原作&quot;王&quot;，径据汲本﹑殿本改。</p>
              <p>　　三六二０页八行共所创置焉可仍因汲本﹑殿本&quot;置&quot;下有&quot;哉&quot;字。今按：&quot;共&quot;疑当作&quot;其&quot;，&quot;其&quot;既斗&quot;共&quot;，后人遂于&quot;置&quot;下增一&quot;哉&quot;字。</p>
              <p>　　三六二一页四行凡州所监都为京都置尹一人集解引钱大昕说，谓&quot;都&quot;为&quot;部&quot;字之斗，又颠倒其文，&quot;凡州所监都为&quot;当作&quot;凡州所监为部&quot;，此六字乃注文，&quot;京都置尹一人&quot;，则志正文也。黄山校补则谓&quot;都&quot;为&quot;郡&quot;字之斗，凡郡为京师则置尹，两汉皆如此。按：钱、黄两说似均未谛，姑乃其旧。</p>
              <p>　　三六二一页八行*[尉一人]*典兵禁备盗贼王先谦谓&quot;典&quot;上疑当有&quot;尉一人&quot;三字而夺之。今据何焯校本补&quot;尉一人&quot;三字。</p>
              <p>　　三六二一页一一行安帝以羌犯法三辅有陵园之守按：&quot;法&quot;字疑衍，&quot;三辅&quot;二字疑当属上读，本书西羌传可证。</p>
              <p>　　三六二二页三行每有剧*(职)**[贼]*据汲本改。按：校补谓都尉本以备盗贼，作&quot;职&quot;非也。观顺帝纪置太山﹑琅邪都尉，即是因有剧贼置。</p>
              <p>　　三六二二页五行乃里糇粮按&quot;糇&quot;原作&quot;礟&quot;，径改正。</p>
              <p>　　三六二二页五行干戈载*(锡)**[扬]*据汲本﹑殿本改。按：&quot;载&quot;当作&quot;戚&quot;。</p>
              <p>　　三六二二页一０行故置右扶风按：孙星衍谓此下当脱文。</p>
              <p>　　三六二二页一二行河南*(府)**[尹]*掾出考案据汲本﹑殿本改。</p>
              <p>　　三六二二页一三行四部督邮*(史)**[吏]*部掾据汲本﹑殿本改。</p>
              <p>　　三六二二页一四行*(循)**[修]*行二百三十人集解引惠栋说，谓据北海相景君碑阴及王充论衡，&quot;循行&quot;当作&quot;修行&quot;无疑。今据改。下同。</p>
              <p>　　三六二三页三行以*(江)**[汝]*南阳安为女公主邑集解引惠栋说，谓&quot;江&quot;当作&quot;汝&quot;，阳安，汝南县也。今据改。</p>
              <p>　　三六二三页九行公主所食汤沐曰*(国)**[邑]*据集解引钱大昕说改。按：前表列侯所食县曰国，皇后公主所食曰邑。</p>
              <p>　　三六二三页一三行销兵刃按：&quot;销&quot;原斗&quot;铸&quot;，径据汲本﹑殿本改正。</p>
              <p>　　三六二四页一行乡有秩狱史五十六人按：汲本&quot;史&quot;作&quot;吏&quot;。</p>
              <p>　　三六二四页一０行大率十里一乡按：校补谓此当是&quot;十里一亭，十亭一乡&quot;，注有脱误。</p>
              <p>　　三六二四页一三行*(过)**[边]*郡太守据殿本考证改。按：孙校本汉官旧仪亦作&quot;边&quot;。</p>
              <p>　　三六二五页一二行六吏与人亡情七吏作盗贼使人为耳目按：校补谓以上二&quot;人&quot;字亦当是&quot;民&quot;字。唐时功令，习后汉书者兼习八志，&quot;民&quot;字并经避改，此亦回改未尽者。</p>
              <p>　　三六二五页一二行吏贱买卖贵于民按：集解引惠栋说，谓&quot;卖贵&quot;当作&quot;贵卖&quot;。</p>
              <p>　　三六二六页八行设官府掾*(吏)**[史]*据汲本﹑殿本改。</p>
              <p>　　三六二六页一一行客赐质子岁时胡巿焉汲本﹑殿本&quot;焉&quot;作&quot;马&quot;。按：本书乌桓传云&quot;于是始复置乌桓校尉于上谷宁城，开营府，并领鲜卑，赏赐质子，岁时互巿焉&quot;，则&quot;客&quot;当作&quot;赏&quot;，&quot;胡&quot;当作&quot;互&quot;，&quot;焉&quot;字不斗。</p>
              <p>　　三六二七页七行至*(汉)*成帝省内史治民按：&quot;成帝&quot;上不当有&quot;汉&quot;字，今删。</p>
              <p>　　三六二七页一四行全国之难诚固财物之富按：&quot;全国之难&quot;以下文有脱误。&quot;固&quot;疑&quot;因&quot;字之斗。</p>
              <p>　　三六二八页一五行*(或)**[威]*力强济据汲本改。</p>
              <p>　　三六二八页一六行*(赍)**[齑]*粉同气据汲本改。</p>
              <p>　　三六二八页一六行横罗其凶按：汲本、殿本作&quot;罹&quot;。&quot;罗&quot;&quot;罹&quot;字通。</p>
              <p>　　三六二八页一七行赵伦以*(惷)**[憃]*愚排天据集解本改。</p>
              <p>　　三六二九页六行本*(注)*曰太仆集解引钱大昕说，谓&quot;注&quot;字衍。此言王国之仆其初亦称太仆，武帝时始去&quot;太&quot;字耳。今据删。</p>
              <p>　　三六二九页八行本注曰掌冠长冠本员十六人后减集解引钱大昕说，谓此句疑有脱误。汉朝谒者掌宾赞受事及上章报问，则王国之谒者所掌亦宜如之。或云掌官长别是一官，如礼乐长﹑韂士长之类，则员不得若是之多也。校补据舆服志&quot;唯长冠诸王国谒者以为常服&quot;，谓&quot;掌&quot;当作&quot;常&quot;。今按：凡&quot;本注曰&quot;云云，皆说明其职掌，改&quot;掌&quot;为&quot;常&quot;，于例不合，校补之说亦未谛也。</p>
              <p>　　三六三三页六行中二千石奉钱九千按：殿本&quot;奉&quot;作&quot;举&quot;。校补谓此注下文皆以月计，似&quot;奉&quot;&quot;举&quot;皆&quot;月&quot;之斗，否则&quot;奉&quot;下脱&quot;月&quot;字。</p>
              <p>　　三六三三页一０行赋*(舆)*[与]令各自收其租税据汲本﹑殿本改。</p>
            </td>
          </tr>
        </table>
        <p>&nbsp;</p><table width="460" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='127.htm'>上一页 </a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='129.htm'>下一页 </a></div>
                  </td>
                </tr>
              </table>
              <p align=center>作者：[南朝宋]范晔 
              <hr width=90%>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
        
      </td>
      <td valign="top" width="19"><img src="rightbg.gif" width="19" height="400"><img src="right.gif" width="19" height="146"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="66" height="21"><img src="bottom1.gif" width="66" height="21"></td>
      <td background="bottombg.gif" width="500"></td>
      <td width="210"></td>
    </tr>
  </table>
</div>
</body>
</html>
