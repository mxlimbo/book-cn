<html>
<head>
<title>后汉书卷八十上　文苑列传　第七十上</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0">
    <tr>
      <td width="239" height="24"><img src="up1.gif" width="239" height="24"></td>
      <td width="537" background="up1bg.gif"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="167" height="49"><img src="up2left.gif" width="167" height="49"></td>
      <td valign="bottom"><img src="bg.gif" width="50" height="20"><a href="content.htm"><img src="top.gif" width="46" height="15" border="0"></a><img src="bg.gif" width="40" height="7"><a href="87.htm"><img src="last.gif" width="46" height="15" border="0"></a><img src="bg.gif" width="40" height="30"><a href="89.htm"><img src="next.gif" width="46" height="15" border="0"></a></td>
      <td width="19" background="rightbg.gif">&nbsp;</td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td valign="top" width="66" background="leftbg.gif"><img src="up3.gif" width="66" height="580"></td>
      <td valign="top" align="center"> 
        <table width="520" cellspacing="0" cellpadding="0" align="center" border="0">
          <tr> 
            <td> 
              <p align="center">&nbsp;</p>
              <p align="center" class="h">后汉书卷八十上　文苑列传　第七十上</p>
            </td>
          </tr>
        </table>
        <br>
        <table width="520" border="0" cellspacing="0" cellpadding="0" align="center">
          <tr> 
            <td>　　杜笃字季雅，京兆杜陵人也。高祖延年，宣帝时为御史大夫。[一]笃少博学，不修小节，不为乡人所礼。居美阳，与美阳令游，数从请托，不谐，颇相恨。
              <p>　　令怒，收笃送京师。会大司马吴汉薨，光武诏诸儒诔之，笃于狱中为诔，辞最高，帝美之，赐帛免刑。</p>
              <p>　　注[一]前书延年字幼公，周之子也，为御史大夫。延年居父官府，不敢当旧位，卧坐皆易其处也。</p>
              <p>　　笃以关中表里山河，先帝旧京，不宜改营洛邑，乃上奏论都赋曰：</p>
              <p>　　臣闻知而复知，是为重知。[一]臣所欲言，陛下已知，故略其梗概，[二]不敢具陈。昔般庚去奢，行俭于亳，[三]成周之隆，乃即中洛。[四]遭时制都，不常厥邑。[五]贤圣之虑，盖有优劣；霸王之姿，明知相绝。守国之埶，同归异术；或□去阻□，务处平易；[六]或据山带河，并吞六国；[七]或富贵思归，不顾见袭；或掩空击虚，自蜀汉出；[八]即日车驾，策由一卒；[九]或知而不从，久都硗埆。[一０]臣不敢有所据。窃见司马相如、杨子云作辞赋以讽主上，臣诚慕之，伏作书一篇，名曰论都，谨并封奏如左。</p>
              <p>　　注[一]韩诗外传曰：&quot;知者知其所知，乃为知矣。&quot;</p>
              <p>　　注[二]梗概犹粗略也。</p>
              <p>　　注[三]帝王纪曰：&quot;般庚以耿在河北，迫近山川，自祖辛以来，奢淫不绝，般庚乃南度河，徙都于亳。人咨嗟相怨，不欲徙，乃作书三篇以告之。&quot;</p>
              <p>　　注[四]周成王就土中都洛阳也。</p>
              <p>　　注[五]尚书曰：&quot;不常厥邑，于今五迁。&quot;</p>
              <p>　　注[六]淮南子曰：&quot;武王克殷，欲筑宫于五行之山。周公曰：'不可。夫五行之山，固塞险阻之地。使我德能覆之，则天下纳其贡职者固矣；使我有暴乱之行，则天下之伐我难也。'&quot;高诱注云：&quot;明周公恃德不恃险也。&quot;</p>
              <p>　　注[七]谓秦也。</p>
              <p>　　注[八]韩生劝项羽都关中，羽曰：&quot;富贵不归故乡，如衣锦夜行。&quot;乃归都彭城，而高祖自蜀汉出袭击之也。见前书。</p>
              <p>　　注[九]前书戍卒娄敬说高祖都关中，即日车驾西都长安。</p>
              <p>　　注[一０]谓光武久都洛阳也。硗埆，薄地也。前书张良曰：&quot;洛阳田地薄，四面受敌。&quot;硗音苦交反。埆音苦角反。</p>
              <p>　　皇帝以建武十八年二月甲辰，升舆洛邑，巡于西岳。[一]推天时，顺斗极，[二]</p>
              <p>　　排阊阖，入函谷，[三]观□于崤、黾，图险于陇、蜀。[四]其三月丁酉，行至长安。经营宫室，伤愍旧京，即诏京兆，乃命扶风，斋肃致敬，告觐园陵。凄然有怀祖之思，[五]喟乎以思诸夏之隆。[六]遂天旋云游，造舟于渭，北□泾流。[七]千乘方毂，万骑骈罗，衍陈于岐、梁，东横乎大河。[八]瘗后土，[九]礼邠郊。[一０]其岁四月，反于洛都。明年，有诏复函谷关，作大驾宫、[一一]六王邸、高车厩于长安，修理东都城门，[一二]桥泾、渭。往往缮离观，东临霸、浐，西望昆明，北登长平，[一三]规龙首，抚未央，覛平乐，仪建章。[一四]</p>
              <p>　　注[一]光武纪曰：&quot;甲寅西巡狩。&quot;</p>
              <p>　　注[二]杨雄长杨赋曰：&quot;顺斗极，运天关。&quot;极，北极星也，言顺斗建及北极之星运转而行也。</p>
              <p>　　注[三]阊阖，天门也。函谷故关在今洛州新安县也。</p>
              <p>　　注[四]图犹规度也。</p>
              <p>　　注[五]怀，思也。</p>
              <p>　　注[六]喟，叹声。</p>
              <p>　　注[七]尔雅曰：&quot;天子造舟。&quot;造，并也。以舟相并而济也。□，舟度也，音胡郎反。方言：&quot;关而东或谓舟为航。&quot;说文&quot;□&quot;字在方部，今流俗不解，遂与&quot;杭&quot;字相乱者，误也。</p>
              <p>　　注[八]衍，布也。横，绝流度也。楚辞曰&quot;横大江兮扬舲&quot;也。</p>
              <p>　　注[九]瘗，埋也。谓埋牲币也。尔雅曰：&quot;祭地曰瘗埋。&quot;后土祠在今蒲州汾阴县北也。</p>
              <p>　　注[一０]甘泉祭天所也，在邠地之郊。</p>
              <p>　　注[一一]大驾见儒林传。大驾宫即天子行幸也。</p>
              <p>　　注[一二]长安外城门，东面北头第一门也。</p>
              <p>　　注[一三]长平，膎名也。在池阳宫南也。</p>
              <p>　　注[一四]龙首，山名，萧何于其上作未央宫。抚，巡也。或云&quot;抚&quot;亦&quot;模&quot;，其字从&quot;木&quot;。覛，视也，音麦。平乐，观名，建章，宫名，并在城西。谓光武规模而修理也。</p>
              <p>　　是时山东翕然狐疑，意圣朝之西都，惧关门之反拒也。[一]客有为笃言：&quot;彼埳井之潢污，固不容夫吞舟；[二]且洛邑之渟瀯，曷足以居乎万乘哉？[三]咸阳守国利器，不可久虚，以示奸萌。&quot;[四]笃未甚然甚言也，故因为述大汉之崇，[五]世据廱州之利，而今国家未暇之故，以喻客意。[六]曰：</p>
              <p>　　注[一]恐西都置关，所以拒外山东也。</p>
              <p>　　注[二]埳井喻小也。庄子曰：&quot;埳井之蛙。&quot;潢污，停水也。吞舟，大鱼也。贾谊曰：&quot;彼寻常之污渎，岂容夫吞舟之鱼。&quot;</p>
              <p>　　注[三]杨雄甘泉赋曰：&quot;梁弱水之濎瀯。&quot;濎瀯，小貌也。渟音天鼎反。瀯音乌迥反。</p>
              <p>　　注[四]老子曰：&quot;国之利器，不可以示人。&quot;</p>
              <p>　　注[五]崇，高盛也。</p>
              <p>　　注[六]喻，晓也。</p>
              <p>　　昔在强秦，爰初开畔，[一]霸自岐、廱，国富人衍，卒以并兼，桀虐作乱。[二]</p>
              <p>　　天命有圣，托之大汉。大汉开基，高祖有勋，斩白蛇，屯黑云，[三]聚五星于东井，提干将而呵暴秦。[四]蹈沧海，跨昆仑，[五]奋彗光，埽项军，[六]遂济人难，荡涤于泗、沂。[七]刘敬建策，初都长安。[八]太宗承流，守之以文。[九]躬履节俭，侧身行仁，食不二味，衣无异采，赈人以农桑，率下以约己，曼丽之容不悦于目，郑韂之声不过于耳，[一０]佞邪之臣不列于朝，巧伪之物不鬻于巿，[一一]</p>
              <p>　　故能理升平而刑几措。富衍于孝景，功传于后嗣。[一二]</p>
              <p>　　注[一]畔，疆界也。</p>
              <p>　　注[二]衍，饶也，音以战反。桀虐，如桀之无道也。</p>
              <p>　　注[三]前书高祖斩大蛇，有一老妪夜哭，曰：&quot;吾子，白帝子，今赤帝子斩之。&quot;</p>
              <p>　　故曰白蛇。又吕后曰：&quot;季所居上常有云气。&quot;</p>
              <p>　　注[四]高祖初至霸上，五星聚东井。干将，□名也。高祖曰：&quot;吾提三尺□取天下。&quot;</p>
              <p>　　注[五]杨雄长杨赋曰：&quot;横巨海，*(乘)**[漂]*昆仑。&quot;此言蹈跨，喻远大也。</p>
              <p>　　注[六]彗星者，所以除旧布新也，故曰埽。</p>
              <p>　　注[七]项羽都彭城。泗水、沂水近彭城地也。荡涤谓诛之也。</p>
              <p>　　注[八]解见班固传。</p>
              <p>　　注[九]太宗，文帝也。继体之君，以文德守之。</p>
              <p>　　注[一０]曼，美也。</p>
              <p>　　注[一一]礼记曰&quot;用器不中度，不鬻于市。布帛精麤不中数，广狭不中量，不鬻于市。奸色乱正色，不鬻于市&quot;也。</p>
              <p>　　注[一二]前书景帝时，太仓之粟红腐而不可食，都内之钱贯朽而不可校也。</p>
              <p>　　是时孝武因其余财府帑之蓄，始有钩深图远之意，探冒顿之罪，[一]校平城之雠。[二]遂命票骑，[三]勤任韂青，[四]勇惟鹰扬，军如流星，[五]深之匈奴，割裂王庭，[六]席卷漠北，叩勒祁连，[七]横分单于，屠裂百蛮。[八]烧罽帐，[九]系阏氏，[一０]燔康居，灰珍奇，[一一]椎鸣镝，[一二]钉鹿蠡，[一三]</p>
              <p>　　驰坑岸，获昆弥，[一四]虏□侲，[一五]驱骡驴，驭宛马，[一六]鞭駃騠。[一七]拓地万里，威震八荒。肇置四郡，据守敦煌。[一八]并域属国，一郡领方。</p>
              <p>　　[一九]立候隅北，建护西羌。[二０]捶驱氐、僰，寥狼漖、莋。[二一]东攠乌桓，蹂辚濊貊。[二二]南羁钩町，水□强越。[二三]残夷文身，海波沫血。[二四]郡县日南，漂燍朱崖。[二五]部尉东南，兼有黄支。[二六]连缓耳，琐雕题，[二七]摧天督，[二八]牵象犀，椎□蛤，碎曓璃，甲檋瑁，戕觜觿。[二九]于是同穴裘褐之域，[三０]共川鼻饮之国，[三一]莫不袒跣稽颡，失气虏伏。[三二]非夫大汉之盛，世藉廱土之饶，得御外理内之术，孰能致功若斯！故创业于高祖，嗣传于孝惠，德隆于太宗，财衍于孝景，威盛于圣武，政行于宣、元，侈极于成、哀，祚缺于孝平。传世十一，历载三百，[三三]德衰而复盈，道微而复章，[三四]皆莫能迁于廱州，而背于咸阳。宫室寝庙，山陵相望，高显弘丽，可思可荣，羲、农已来，无兹着明。</p>
              <p>　　注[一]前书冒顿杀其父头曼单于，又为书使遗高后曰：&quot;孤偾之君，生于沮泽之中，长于平野牛马之域，数至边境，愿游中国。陛下独立，孤偾独居，两主不乐，无以自娱，愿以所有，易其所无。&quot;</p>
              <p>　　注[二]校，报也。冒顿单于围高祖于平城七日，故报之也。</p>
              <p>　　注[三]票骑将军霍去病也。</p>
              <p>　　注[四]青为大将军霍去病舅也。</p>
              <p>　　注[五]毛诗曰：&quot;时惟鹰扬。&quot;注云：&quot;如鹰之飞扬也。&quot;长杨赋曰：&quot;疾如奔星。&quot;</p>
              <p>　　注[六]匈奴王庭也。长杨赋曰：&quot;遂猎乎王庭。&quot;</p>
              <p>　　注[七]漠，沙漠也。祁连，匈奴中山名也。叩，击也。勒谓衔勒也。</p>
              <p>　　注[八]百蛮，夷狄之总称也。</p>
              <p>　　注[九]罽，毛布也。</p>
              <p>　　注[一０]单于妻号也。</p>
              <p>　　注[一一]康居，西域国也。居音渠。</p>
              <p>　　注[一二]前书曰：&quot;冒顿作鸣镝。&quot;今之髐箭也。</p>
              <p>　　注[一三]蠡音离。匈奴有左右鹿蠡王。前书作&quot;谷蠡&quot;。</p>
              <p>　　注[一四]昆弥，西域国也。</p>
              <p>　　注[一五]方言：&quot;侲，养马人也。&quot;字书侲音真。字书无&quot;□&quot;字。诸家并音数侲为粟犊，西域国名也。传读如此，不知所出。今有肃特国，恐是也。</p>
              <p>　　注[一六]大宛，国名，出汗血马。</p>
              <p>　　注[一七]骏马也。駃音决，騠音啼。生七日而超其母也。</p>
              <p>　　注[一八]四郡谓酒泉、武威、张掖、敦煌也。</p>
              <p>　　注[一九]并西域，以属国都尉主之，以敦煌一郡部领西方也。</p>
              <p>　　注[二０]杨雄解嘲曰：&quot;西北一候。&quot;孟康注云：&quot;敦煌玉门关候也。&quot;置护羌校尉，以主西羌。</p>
              <p>　　注[二一]捶，击也。寥狼犹閴扰也。氐、僰、漖、莋并西南夷号。</p>
              <p>　　注[二二]字书&quot;攠&quot;亦&quot;靡&quot;字也，音摩。方言云：&quot;摩，灭也。&quot;蹂，践也。</p>
              <p>　　辚，轹也，音吝。濊貊，东夷号也。</p>
              <p>　　注[二三]羁，系也。钩町，西南夷也。水□谓戈船将军等下水诛南越也。钩町音劬挺。</p>
              <p>　　注[二四]谷梁传曰：&quot;越人被发文身。&quot;沫血，水沫如血。</p>
              <p>　　注[二五]武帝元鼎六年，平南越，以为南海、苍梧、郁林、合浦、交址、九真、日南、珠崖、儋耳九郡。漂燍谓摩近之也。前书音义曰：&quot;珠崖言珠若崖也。&quot;</p>
              <p>　　此作&quot;朱&quot;，古字通。茂陵书曰：&quot;珠崖郡都郎曋，去长安七千三百里。&quot;曋音审。</p>
              <p>　　注[二六]杨雄解嘲曰：&quot;东南一尉。&quot;孟康注云：&quot;会稽东部都尉也。&quot;前书曰&quot;自都卢国船行可二月余，有黄支国，俗与珠崖相类&quot;也。</p>
              <p>　　注[二七]缓耳，耳下垂，即儋耳也。礼记曰：&quot;南方曰蛮，雕题交址。&quot;郑玄注曰：&quot;谓刻其身以丹青□之也。&quot;王逸注楚词曰：&quot;雕，画也。题，额也。&quot;</p>
              <p>　　注[二八]即天竺国也。</p>
              <p>　　注[二九]郭义恭广志曰：&quot;檋瑁形似龟，出南海。&quot;甲谓取其甲也。戕，残也。</p>
              <p>　　觜觿，大龟，亦檋瑁之属。觜音子期反。觿音以规反。</p>
              <p>　　注[三０]同穴，挹娄之属也。衣裘褐，北狄也。</p>
              <p>　　注[三一]前书贾捐之曰&quot;骆越之俗，父子同川而浴，相习以鼻饮&quot;也。</p>
              <p>　　注[三二]稽，止也。方言曰：&quot;颡，额颡也。&quot;以额至地而稽止也。宋玉高唐赋曰：&quot;虎豹豺狖，失气恐喙。&quot;言其恐惧如奴虏之伏也。</p>
              <p>　　注[三三]高祖至平帝十一代。历，涉也。合二百十四年，此言&quot;三百&quot;者，谓出二百年，涉三百年也。</p>
              <p>　　注[三四]谓吕氏乱而文帝立，昌邑废而宣帝中兴也。</p>
              <p>　　夫廱州本帝皇所以育业，[一]霸王所以衍功，战士角难之场也。[二]禹贡所载，厥田惟上。[三]沃野千里，原隰弥望。保殖五谷，桑麻条畅。滨据南山，带以泾、渭，号曰陆海，蠢生万类。[四]楩錻檀柘，蔬果成实。畎渎润淤，水泉灌溉，[五]渐泽成川，粳稻陶遂。[六]厥土之膏，亩价一金。[七]田田相如，鐇镢株林。[八]火耕流种，功浅得深。[九]既有蓄积，□塞四临：四被陇、蜀，南通汉中，北据谷口，东阻嵚岩。[一０]关函守峣，山东道穷；[一一]置列洴、陇，廱偃西戎；[一二]拒守曪斜，岭南不通；杜口绝津，朔方无从。[一三]鸿、渭之流，径入于河；大船万艘，转漕相过；东综沧海，西纲流沙；朔南暨声，诸夏是和。[一四]城池百尺，□塞要害。关梁之险，多所衿带。[一五]一卒举礧，千夫沉滞；[一六]一人奋戟，三军沮败。[一七]地埶便利，介冑剽悍，可与守近，利以攻远。[一八]士卒易保，人不肉袒。[一九]肇十有二，是为赡腴。[二０]用霸则兼并，[二一]先据则功殊；[二二]修文则财衍，行武则士要；[二三]为政则化上，篡逆则难诛；[二四]进攻则百克，退守则有余：斯固帝王之渊囿，而守国之利器也。</p>
              <p>　　注[一]周始祖后稷封邰，公刘居豳，大王居岐，文王居酆，武王居镐，并在关中，故曰育业也。</p>
              <p>　　注[二]衍，广也。秦都关中也。</p>
              <p>　　注[三]尚书：&quot;廱州厥田上上。&quot;</p>
              <p>　　注[四]滨，近也。前书东方朔曰&quot;汉都泾、渭之南，此谓天下陆海之地&quot;也。</p>
              <p>　　注[五]说文曰：&quot;淤，淀滓也。&quot;顾野王曰：&quot;今水中泥草也。&quot;</p>
              <p>　　注[六]薛君注韩诗曰：&quot;陶，畅也。&quot;尔雅曰：&quot;遂，生也。&quot;</p>
              <p>　　注[七]前书东方朔曰：&quot;酆镐之闲，号为土膏，其价亩一金。&quot;一金，一斤金也。</p>
              <p>　　注[八]相如言地皆沃美相类也。广雅曰：&quot;鐇，*(推)**[椎]*也。&quot;音甫袁反。</p>
              <p>　　埤苍云：&quot;鐇，铲也。&quot;谓以铲镢去林木之株皬也。</p>
              <p>　　注[九]以火烧所伐林株，引水溉之而布种也。</p>
              <p>　　注[一０]谷口在今云阳县。谷梁传秦袭郑，蹇叔送其子而戒之曰：&quot;汝必死于崤之岩□之下。&quot;嵚岩谓崤也。嵚音吟。</p>
              <p>　　注[一一]函，函谷关也。峣谓峣山之关也，在蓝田南，故武关之西。峣音尧。</p>
              <p>　　注[一二]廱音拥。</p>
              <p>　　注[一三]杜塞谷口，绝黄河之津。</p>
              <p>　　注[一四]尚书曰：&quot;朔南暨声教。&quot;注云：&quot;朔，北方也。&quot;</p>
              <p>　　注[一五]衿带，衣服之要，故以喻之。</p>
              <p>　　注[一六]礧，石也。前书：&quot;匈奴乘隅下礧石。&quot;音力对反。</p>
              <p>　　注[一七]淮南子曰&quot;狭路津关，大山石塞，龙蛇蟠，簦笠居，羊肠道，鱼笱门，一人守险，千人弗敢过&quot;也。</p>
              <p>　　注[一八]剽，急疾也。悍，勇也。所据险要，故可守近；士卒勇疾，故可攻远也。</p>
              <p>　　注[一九]左传郑伯肉袒牵羊以降楚，言关中士卒易与保守不降下也。</p>
              <p>　　注[二０]尚书曰&quot;肇十有二州&quot;，谓雍、梁、荆、豫、徐、杨、青、兖、冀、幽、并、营也。雍州田第一，故曰赡腴。今流俗比地之良沃者为赡者也。</p>
              <p>　　注[二一]谓秦并六国也。</p>
              <p>　　注[二二]高祖先入关，功为诸侯最也。</p>
              <p>　　注[二三]修文德，则财产富衍。若用武，则士皆奋励而要功也。</p>
              <p>　　注[二四]地险固，故难诛也。</p>
              <p>　　逮及亡新，时汉之衰，偷忍渊囿，篡器慢违，[一]徒以埶便，莫能卒危。[二]</p>
              <p>　　假之十八，诛自京师。[三]天畀更始，不能引维，[四]慢藏招寇，复致赤眉。[五]</p>
              <p>　　海内云扰，诸夏灭微；髃龙并战，未知是非。[六]于时圣帝，赫然申威。荷天人之符，兼不世之姿。[七]受命于皇上，获助于灵只。[八]立号高邑，搴旗四麾。[九]首策之臣，运筹出奇；[一０]虓怒之旅，如虎如螭。[一一]师之攸向，无不靡披。盖夫燔鱼剸蛇，莫之方斯。[一二]大呼山东，响动流沙。要龙渊，首镆□，[一三]</p>
              <p>　　命腾太白，亲发狼、弧，[一四]南禽公孙，北背强胡，西平陇、冀，东据洛都。</p>
              <p>　　乃廓平帝宇，济蒸人于涂炭，成兆庶之亹亹，遂兴复乎大汉。[一五]</p>
              <p>　　注[一]偷忍犹盗窃也。渊囿谓秦中也。</p>
              <p>　　注[二]卒音仓忽反。</p>
              <p>　　注[三]莽居摄篡位十八年，公宾就始斩之也。</p>
              <p>　　注[四]畀，与也。言更始不能持其纲维，故致败亡。</p>
              <p>　　注[五]易曰：&quot;慢藏诲盗。&quot;又曰：&quot;负且乘，致寇至。&quot;言更始为赤眉所破也。</p>
              <p>　　注[六]赤伏符曰：&quot;四夷云扰，龙□于野。&quot;易曰：&quot;龙战于野。&quot;谓更始败后，刘永、张步等重起，未知受命者为谁也。</p>
              <p>　　注[七]圣帝，光武也。天人符谓强华自关中持赤伏符也。前书曰王吉上疏曰：&quot;欲化之主不代出。&quot;言有时而出，难常遇也。</p>
              <p>　　注[八]皇上谓天也。尚书曰：&quot;惟皇上帝降衷于下人。&quot;灵只谓呼池冰及白衣老父等也。</p>
              <p>　　注[九]搴，拔也。</p>
              <p>　　注[一０]前书高祖曰：&quot;运筹帷幄之中，决胜千里之外，子房是也。&quot;出奇谓陈平从高祖定天下，凡六出奇计，以比邓禹、冯异﹑吴汉﹑耿弇等也。</p>
              <p>　　注[一一]诗曰：&quot;阚如虓虎。&quot;注云：&quot;虎之怒虓然也。&quot;史记周武王誓觽曰：&quot;如虎如罴，如豺如螭。&quot;杜预注左传曰：&quot;螭，山神，兽形也。&quot;虓音呼交反。</p>
              <p>　　注[一二]尚书今文太誓篇曰：&quot;太子发升舟，中流，白鱼入于王舟，王跪取出，以燎。髃公咸曰'休哉'。&quot;郑玄注云：&quot;燔鱼以祭，变礼也。&quot;剸，割也，音之兖反，谓高祖斩蛇也。</p>
              <p>　　注[一三]龙渊，□，解见韩棱传。说文：&quot;镆□，大戟也。&quot;音莫邪。首谓建之于首也。吴越春秋有莫邪□，义与此不同也。</p>
              <p>　　注[一四]腾，驰也。太白，天之将军。狼﹑弧，并星名也。史记曰：&quot;天苑东有大星曰天狼，下有四星曰弧。&quot;宋均注演孔图曰：&quot;狼为野将，用兵象也。&quot;合诚图曰：&quot;弧主司兵，兵弩象。&quot;</p>
              <p>　　注[一五]尔雅曰：&quot;亹亹，勉也。&quot;易曰：&quot;成天下之亹亹。&quot;</p>
              <p>　　今天下新定，矢石之勤始瘳，[一]而主上方以边垂为忧，忿葭萌之不柔，[二]</p>
              <p>　　未遑于论都而遗思廱州也。[三]方躬劳圣思，以率海内，厉抚名将，略地疆外，信威于征伐，展武乎荒裔。[四]若夫文身鼻饮缓耳之主，椎结左衽鐻□之君，[五]</p>
              <p>　　东南殊俗不羁之国，西北绝域难制之邻，靡不重译纳贡，请为藩臣。上犹谦让而不伐勤。[六]意以为获无用之虏，不如安有益之民；略荒裔之地，不如保殖五谷之渊；[七]远救于已亡，不若近而存存也。[八]今国家躬修道德，吐惠含仁，湛恩沾洽，时风显宣。[九]徒垂意于持平守实，务在爱育元元，苟有便于王政者，圣主纳焉。何则？物罔挹而不损，道无隆而不移，阳盛则运，阴满则亏，[一０]故存不忘亡，安不讳危，虽有仁义，犹设城池也。[一一]</p>
              <p>　　注[一]瘳，差也。</p>
              <p>　　注[二]杨子云长杨赋曰：&quot;遐萌为之不安。&quot;谓远人也。案：笃此赋每取子云甘泉、长杨赋事，意此&quot;葭&quot;即&quot;遐&quot;也。时蜀郡守将史歆及交址征侧反，卢芳亡入匈奴，故云忿其不柔也。</p>
              <p>　　注[三]遗犹留也。</p>
              <p>　　注[四]信读曰申。</p>
              <p>　　注[五]结音髻。前书：&quot;尉佗椎结箕踞。&quot;注云：&quot;如今兵士椎头髻也。&quot;孔子曰：&quot;微管仲吾其被发左衽矣。&quot;鐻音渠吕反。山海经曰：&quot;神武罗穿耳以鐻。&quot;</p>
              <p>　　郭璞注云：&quot;金银器之名，未详形制。&quot;□音牛于反。埤苍曰：&quot;□，锯也。&quot;</p>
              <p>　　案今夷狄好穿耳以垂金宝等，此并谓夷狄之君长也。</p>
              <p>　　注[六]前书司马相如曰：&quot;上犹谦让而未俞也。&quot;</p>
              <p>　　注[七]左传曰：&quot;吾将略地焉。&quot;略，取也。</p>
              <p>　　注[八]易曰&quot;成性存存&quot;也。</p>
              <p>　　注[九]前书司马相如难蜀父老曰：&quot;湛恩汪濊。&quot;湛音沉。易通卦验曰&quot;巽气退则时风不至，万物不成。冬至广莫风至，立春条风至，春分明庶风至，立夏清明风至，夏至景风至，立秋凉风至，秋分阊阖风至，立冬不周风至&quot;也。</p>
              <p>　　注[一０]淮南子曰：&quot;孔子观桓公之庙，有器焉谓之宥坐。孔子曰：'善哉乎！</p>
              <p>　　得见此器！'顾曰：'弟子取水。'水至灌之，其中则正，其盈则覆，孔子造然革容曰：'善哉持盈者乎。'子贡在侧，曰：'请问持盈？'曰：'挹而损之。'曰：'何谓挹而损之？'曰：'夫物盛而衰，乐极而悲；日中而移，月盈而亏。</p>
              <p>　　是故聪明睿智，守之以愚；多闻博辩，守之以俭；武力毅勇，守之以畏；富贵广大，守之以陋；德施天下，守之以让；此五者，先王所以守天下而弗失也。'&quot;注[一一]易曰&quot;君子存不忘亡，安不忘危&quot;也。</p>
              <p>　　客以利器不可久虚，而国家亦不忘乎西都，何必去洛邑之渟瀯与？</p>
              <p>　　笃后仕郡文学掾，以目疾，二十余年不窥京师。</p>
              <p>　　笃之外高祖破羌将军辛武贤，以武略称。[一]笃常叹曰：&quot;杜氏文明善政，而笃不任为吏；[二]辛氏秉义经武，而笃又怯于事。外内五世，至笃衰矣！&quot;</p>
              <p>　　注[一]前书武贤，狄道人，为破羌将军，以勇武称，左将军庆忌之父。</p>
              <p>　　注[二]谓杜周及延年并以文法著名也。</p>
              <p>　　女弟适扶风马氏。建初三年，车骑将军马防击西羌，请笃为从事中郎，战没于射姑山。</p>
              <p>　　所着赋、诔、吊、书、赞、七言、女诫及杂文，凡十八篇。又着明世论十五篇。</p>
              <p>　　子硕，豪侠，以货殖闻。</p>
              <p>　　王隆字文山，冯翊云阳人也。王莽时，以父任为郎，后避难河西，为窦融左护军。建武中，为新汲令。[一]能文章，所着诗、赋、铭、书凡二十六篇。</p>
              <p>　　注[一]新汲，县，属颍川郡，故城在今许州扶沟县西也。</p>
              <p>　　初，王莽末，沛国史岑子孝亦以文章显，莽以为谒者，着颂﹑诔﹑复神﹑说疾凡四篇。[一]</p>
              <p>　　注[一]岑一字孝山，着出师颂。</p>
              <p>　　夏恭字敬公，梁国蒙人也。习韩诗﹑孟氏易，讲授门徒常千余人。王莽末，盗贼从横，攻没郡县，恭以恩信为觽所附，拥兵固守，独安全。光武即位，嘉其忠果，召拜郎中，再迁太山都尉。和集百姓，甚得其欢心。</p>
              <p>　　恭善为文，着赋﹑颂﹑诗﹑励学凡二十篇。年四十九卒官，诸儒共谥曰宣明君。</p>
              <p>　　子牙，少习家业，着赋﹑颂﹑赞﹑诔凡四十篇。举孝廉，早卒，乡人号曰文德先生。</p>
              <p>　　傅毅字武仲，扶风茂陵人也。少博学。永平中，于平陵习章句，因作迪志诗曰：</p>
              <p>　　咨尔庶士，迨时斯勖。[一]日月逾迈，岂云旋复！[二]哀我经营，旅力靡及。[三]</p>
              <p>　　在兹弱冠，靡所庶立。[四]</p>
              <p>　　注[一]迨，及也。勖，勉也。</p>
              <p>　　注[二]尚书曰：&quot;日月逾迈。&quot;逾，过。迈，行。言日月之过往，不可复还也。</p>
              <p>　　注[三]旅，陈也。言己欲经营仁义之道，然非陈力之所能及也。</p>
              <p>　　注[四]礼记曰年二十曰弱冠。言已在弱冠之岁，无所庶几成立也。</p>
              <p>　　于赫我祖，显于殷国。[一]二夡阿衡，克光其则。[二]武丁兴商，伊宗皇士。[三]</p>
              <p>　　爰作股肱，万邦是纪。奕世载德，迄我显考。[四]保膺淑懿，缵修其道。[五]</p>
              <p>　　汉之中叶，俊乂式序。秩彼殷宗，光此勋绪。[六]</p>
              <p>　　注[一]谓傅说也。</p>
              <p>　　注[二]阿，倚；衡，平也。言依倚之以取平也。谓伊尹也。高宗命傅说曰：&quot;尔尚明保*[予]*，罔俾阿衡专美有商。&quot;故曰二夡也。言傅说功比伊尹，而能光大其法则也。</p>
              <p>　　注[三]武丁，殷王高宗也。伊，惟；宗，尊也。诗曰：&quot;思皇多士。&quot;皇，美也。</p>
              <p>　　言武丁所以能兴殷者，惟尊皇美之士，谓傅说。</p>
              <p>　　注[四]易曰：&quot;德积载。&quot;载，重也。</p>
              <p>　　注[五]缵，继也。</p>
              <p>　　注[六]中叶谓宣帝中兴。秩，序也。言汉代序殷高宗用傅说之事，光大其勋功，而用其绪胤也。谓傅介子以军功封义阳侯；傅喜论议正直，为大司马，封高武侯；傅晏为孔乡侯；傅商为汝昌侯；建武中傅俊为昆阳侯也。</p>
              <p>　　伊余小子，秽陋靡逮。惧我世烈，自兹以坠。谁能革浊，清我濯溉？[一]谁能昭闇，启我童昧？先人有训，我讯我诰。训我嘉务，诲我博学。爰率朋友，寻此旧则。契阔夙夜，庶不懈忒。[二]</p>
              <p>　　注[一]毛诗曰：&quot;谁能执热，逝不以濯。&quot;此言谁能革易我之浊，而以清泉洗濯我也？</p>
              <p>　　注[二]诗云：&quot;与子契阔。&quot;契阔谓辛苦也。懈，惰也。忒，差也。</p>
              <p>　　秩秩大猷，纪纲庶式。匪勤匪昭，匪壹匪测。[一]农夫不怠，越有黍稷，[二]</p>
              <p>　　谁能云作，考之居息？[三]二事败业，多疾我力。[四]如彼遵衢，则罔所极。[五]</p>
              <p>　　二志靡成，聿劳我心。如彼兼听，则溷于音。[六]</p>
              <p>　　注[一]诗大雅曰：&quot;秩秩大猷，圣人谟之。&quot;秩秩，美也。猷，道也。庶，觽也。</p>
              <p>　　式，法也。言美哉乎大道，可以纲纪觽法。若不勤励，则不能昭明其道；不专一，则不能深测。</p>
              <p>　　注[二]尚书曰&quot;若农服田力穑，乃亦有秋。惰农自安，乃其罔有黍稷&quot;也。</p>
              <p>　　注[三]考，成也。言谁能有所作，而居息闲暇可能成者？言必须勤之也。</p>
              <p>　　注[四]二事谓事不专一也。疾，害也。言为事不专，则多害其力也。</p>
              <p>　　注[五]遵，循也。如循长路，则不知所终极也。</p>
              <p>　　注[六]聿，辞也。溷，乱也。志不专一，徒烦劳于我心。兼听觽声则音乱。</p>
              <p>　　于戏君子，无恒自逸。徂年如流，鲜兹暇日。[一]行迈屡税，胡能有迄。[二]</p>
              <p>　　密勿朝夕，聿同始卒。[三]</p>
              <p>　　注[一]人当自勉修德义，专志勤学，不可自放逸。年之过往如流，言其速也。</p>
              <p>　　少有闲暇之日也。</p>
              <p>　　注[二]行迈之人，屡税驾停止，何能有所至也？言当自勖，不可中废也。</p>
              <p>　　注[三]*(毛)**[韩]*诗曰：&quot;密勿从事。&quot;密勿，黾勉也。聿，循也。卒，终也。</p>
              <p>　　言朝夕黾勉，终始如一也。</p>
              <p>　　毅以显宗求贤不笃，士多隐处，故作七激以为讽。</p>
              <p>　　建初中，肃宗博召文学之士，以毅为兰台令史，拜郎中，与班固﹑贾逵共典校书。毅追美孝明皇帝功德最盛，而庙颂未立，乃依清庙作显宗颂十篇奏之，[一]</p>
              <p>　　由是文雅显于朝廷。</p>
              <p>　　注[一]清庙，诗周颂篇名，序文王之德也。</p>
              <p>　　车骑将军马防，外戚尊重，请毅为军司马，待以师友之礼。及马氏败，免官归。</p>
              <p>　　永元元年，车骑将军窦宪复请毅为主记室，崔骃为主簿。及宪迁大将军，复以毅为司马，班固为中护军。宪府文章之盛，冠于当世。</p>
              <p>　　毅早卒，着诗﹑赋﹑诔﹑颂﹑祝文﹑七激﹑连珠凡二十八篇。</p>
              <p>　　黄香字文强，江夏安陆人也。年九岁，失母，思慕憔悴，殆不免丧，[一]乡人称其至孝。</p>
              <p>　　年十二，太守刘护闻而召之，署门下孝子，甚见爱敬。香家贫，内无仆妾，躬执苦勤，尽心奉养。遂博学经典，究精道术，能文章，京师号曰&quot;天下无双江夏黄童&quot;。</p>
              <p>　　注[一]免丧，终丧。</p>
              <p>　　初除郎中，元和元年，肃宗诏香诣东观，读所未尝见书。香后告休，及归京师，时千乘王冠，[一]帝会中山邸，乃诏香殿下，顾谓诸王曰：&quot;此'天下无双江夏黄童'者也。&quot;左右莫不改观。后召诣安福殿言政事，拜尚书郎，数陈得失，赏赉增加。常独止宿台上，昼夜不离省闼，帝闻善之。</p>
              <p>　　注[一]千乘贞王伉，章帝子也。冠谓二十加冠也。</p>
              <p>　　永元四年，拜左丞，功满当迁，和帝留，增秩。六年，累迁尚书令。后以为东郡太守，香上疏让曰：&quot;臣江淮孤贱，愚蒙小生，经学行能，无可筭录。遭值太平，先人余福，[一]得以弱冠特蒙征用，连阶累任，遂极台阁。讫无纤介称，报恩暛死，诚不意悟，卒被非望，显拜近郡，尊位千里。臣闻量能授官，则职无废事；因劳施爵，则贤愚得宜。臣香小丑，少为诸生，典郡从政，固非所堪，诚恐蒙顿，孤忝圣恩。又惟机密端首，至为尊要，[二]复非臣香所当久奉。承诏惊惶，不知所裁。臣香年在方刚，适可驱使。[三]愿乞余恩，留备□官，赐以督责小职，任之宫台烦事，以毕臣香蝼蚁小志，诚瞑目至愿，土灰极荣。&quot;</p>
              <p>　　帝亦惜香干用，久习旧事，复留为尚书令，增秩二千石，赐钱三十万。是后遂管枢机，甚见亲重，而香亦祗勤物务，忧公如家。</p>
              <p>　　注[一]谢承书：&quot;香代为冠族，叶令况之子也。&quot;</p>
              <p>　　注[二]谓尚书令。</p>
              <p>　　注[三]论语曰：&quot;及其壮也，血气方刚。&quot;言少壮也。</p>
              <p>　　十二年，东平清河奏訞言卿仲辽等，所连及且千人。香科别据奏，全活甚觽。</p>
              <p>　　每郡国疑罪，辄务求轻科，爱惜人命，每存忧济。又晓习边事，均量军政，皆得事宜。帝知其精勤，数加恩赏，疾病存问，赐医药。在位多所荐达，宠遇甚盛，议者讥其过幸。</p>
              <p>　　延平元年，迁魏郡太守。郡旧有内外园田，常与人分种，收谷岁数千斛。香曰：</p>
              <p>　　&quot;田令'商者不农'，王制'仕者不耕'，[一]伐冰食禄之人，不与百姓争利。&quot;</p>
              <p>　　[二]乃悉以赋人，课令耕种。时被水年饥，乃分奉禄及所得赏赐班赡贫者，于是丰富之家各出义谷，助官禀贷，荒民获全。后坐水潦事免，数月，卒于家。</p>
              <p>　　注[一]王制曰：&quot;上农夫食九人，下士视上农夫，禄足以代耕也。&quot;</p>
              <p>　　注[二]伐冰解见冯衍传。</p>
              <p>　　所着赋﹑笺﹑奏﹑书﹑令凡五篇。子琼，自有传。</p>
              <p>　　刘毅，北海敬王子也。初封平望侯，[一]永元中，坐事夺爵。毅少有文辩称，元初元年，上汉德论并宪论十二篇。时刘珍﹑邓耽﹑尹兑﹑马融共上书称其美，安帝嘉之，赐钱三万，拜议郎。</p>
              <p>　　注[一]平望，县，属北海郡。</p>
              <p>　　李尤字伯仁，广汉雒人也。少以文章显。和帝时，侍中贾逵荐尤有相如﹑杨雄之风，召诣东观，受诏作赋，拜兰台令史。稍迁，安帝时为谏议大夫，受诏与谒者仆射刘珍等俱撰汉记。后帝废太子为济阴王，尤上书谏争。顺帝立，迁乐安相。年八十三卒。所着诗﹑赋﹑铭﹑诔﹑颂﹑七叹﹑哀典凡二十八篇。</p>
              <p>　　尤同郡李胜，亦有文才，为东观郎，着赋﹑诔﹑颂﹑论数十篇。</p>
              <p>　　苏顺，字孝山，京兆霸陵人也。和安闲以才学见称。好养生术，隐处求道。晚乃仕，拜郎中，卒于官。所着赋﹑论﹑诔﹑哀辞﹑杂文凡十六篇。</p>
              <p>　　时三辅多士，扶风曹觽伯师亦有才学，着诔﹑书﹑论四篇。[一]</p>
              <p>　　注[一]三辅决录注曰：&quot;觽与乡里苏孺文﹑窦伯向﹑马季长并游宦，唯觽不遇，以寿终于家。&quot;</p>
              <p>　　又有曹朔，不知何许人，作汉颂四篇。</p>
              <p>　　刘珍字秋孙，[一]一名宝，南阳蔡阳人也。少好学。永初中，为谒者仆射。邓太后诏使与校书刘騊駼﹑马融及五经博士，校定东观五经﹑诸子传记﹑百家蓺术，整齐脱误，是正文字。永宁元年，太后又诏珍与騊駼作建武已来名臣传，迁侍中﹑越骑校尉。延光四年，拜宗正。明年，转卫尉，卒官。着诔﹑颂、连珠凡七篇。又撰释名三十篇，以辩万物之称号云。</p>
              <p>　　注[一]诸本时有作&quot;秘孙&quot;者，其人名珍，与&quot;秘&quot;义相扶，而作&quot;秋&quot;者多也。</p>
              <p>　　葛龚字符甫，梁国宁陵人也。和帝时，以善文记知名。[一]性慷慨壮烈，勇力过人。安帝永初中，举孝廉，为太官丞，上便宜四事，拜荡阴令。[二]辟太尉府，病不就。州举茂才，为临汾令。居二县，皆有称绩。着文﹑赋﹑碑﹑诔﹑书记凡十二篇。</p>
              <p>　　注[一]龚善为文奏。或有请龚奏以干人者，龚为作之，其人写之，忘自载其名，因并写龚名以进之。故时人为之语曰：&quot;作奏虽工，宜去葛龚。&quot;事见笑林。</p>
              <p>　　注[二]荡阴，县名，今相州县也。荡音汤。</p>
              <p>　　王逸字叔师，南郡宜城人也。元初中，举上计吏，为校书郎。顺帝时，为侍中。</p>
              <p>　　着楚辞章句行于世。其赋﹑诔﹑书﹑论及杂文凡二十一篇。又作汉诗百二十三篇。</p>
              <p>　　子延寿，字文考，有鉨才。少游鲁国，作灵光殿赋。后蔡邕亦造此赋，未成，及见延寿所为，甚奇之，遂辍翰而已。曾有异梦，意恶之，乃作梦赋以自厉。</p>
              <p>　　后溺水死，时年二十余。[一]</p>
              <p>　　注[一]张华博物志曰：&quot;王子山与父叔师到泰山从鲍子真学筭，到鲁赋灵光殿，归度湘水溺死。&quot;文考一字子山也。</p>
              <p>　　崔琦字子玮，涿郡安平人，济北相瑗之宗也。少游学京师，以文章博通称。初举孝廉，为郎。河南尹梁冀闻其才，请与交。冀行多不轨，[一]琦数引古今成败以戒之，冀不能受。乃作外戚箴。其辞曰：</p>
              <p>　　注[一]轨，法也。</p>
              <p>　　赫赫外戚，华宠煌煌。昔在帝舜，德隆英、皇。[一]周兴三母，[二]有莘崇汤。</p>
              <p>　　[三]宣王晏起，姜后脱簪。[四]齐桓好乐，卫姬不音。[五]皆辅主以礼，扶君以仁，达才进善，以义济身。</p>
              <p>　　注[一]帝舜妃娥皇﹑女英，帝尧之女，聪明贞仁。事舜于畎亩之中，事瞽叟谦让恭俭，思尽妇道也。</p>
              <p>　　注[二]列女传曰：&quot;太姜者，太王之妃，贤而有色。生太伯﹑仲廱﹑王季，化导三子，皆成贤德。太王有事，必谘谋焉。太閦者，王季之妃。端懿诚庄，唯德之行。及其有身，目不视恶色，耳不听淫声，而生文王。太姒者，文王之妃，号曰文母。思媚大姜﹑大閦，旦夕勤劳，以进妇道。文王理外，文母理内，生十男&quot;也。</p>
              <p>　　注[三]列女传曰&quot;汤娶有莘氏女，德高而明，伊尹为之媵臣，佐汤致王，训正后宫，嫔御有序，咸无嫉妒&quot;也。</p>
              <p>　　注[四]列女传曰：&quot;周宣王尝夜卧而晏起，姜后乃脱簪珥待罪于永巷，使其傅母通言王曰：'妾不才，妾之淫心见矣，至使君王失礼而晏朝，以见君王乐色而忘德也。敢请婢子之罪。'王乃勤于政，早朝晏罢，卒成中兴焉。&quot;</p>
              <p>　　注[五]列女传曰：&quot;齐桓公好淫乐，卫姬不听郑卫之音。&quot;</p>
              <p>　　爰暨末叶，渐已颓亏。贯鱼不□，九御差池。[一]晋国之难，祸起于丽。[二]</p>
              <p>　　惟家之索，牝鸡之晨。[三]专权擅爱，显己蔽人。陵长闲旧，圮剥至亲。[四]并后匹嫡，[五]淫女毙陈。[六]匪贤是上，番为司徒。[七]荷爵负乘，采食名都。[八]</p>
              <p>　　诗人是刺，德用不怃。[九]暴辛惑妇，拒谏自孤。[一０]蝠蛇其心，纵毒不辜。</p>
              <p>　　[一一]诸父是杀，孕子是刳。天怒地忿，人谋鬼图。甲子昧爽，身首分离。[一二]初为天子，后为人螭。[一三]</p>
              <p>　　注[一]易曰：&quot;贯鱼以宫人宠。&quot;谓王者之御宫人，如贯鱼之有次叙，不偏爱也。</p>
              <p>　　礼后夫人已下进御之法云：&quot;凡天子进御之仪，从后而下，十五日篃。自下始，以象月之初生，渐进至盛，法阴道之义也。&quot;其法，九嫔已下皆九九而御，则女御八十一人为九夕也，世妇二十七人为三夕，九嫔为一夕，夫人为一夕，凡十四夕，后当一夕。故曰十五日一篃也。</p>
              <p>　　注[二]献公丽姬也。</p>
              <p>　　注[三]尚书曰：&quot;牝鸡无晨。牝鸡之晨，惟家之索。&quot;孔安国注云&quot;索，尽也。</p>
              <p>　　雌代雄鸣则家尽，妇夺夫政则国亡&quot;也。</p>
              <p>　　注[四]左传曰：&quot;少陵长，新闲旧。&quot;言其乱政也。圮，毁也。</p>
              <p>　　注[五]左传曰，辛伯谂周桓公曰：&quot;并后匹嫡，乱之本也。&quot;</p>
              <p>　　注[六]陈夏姬通于孔宁、仪行父，又通于灵公。夏姬之子征舒弒灵公，楚伐陈，灭之。见左传。</p>
              <p>　　注[七]诗小雅也。番，幽王之后亲党也。幽王淫色，不尚贤德之人，宠其后亲，而以番为司徒之官。</p>
              <p>　　注[八]易曰：&quot;负且乘。&quot;负也者，小人之事也。乘也者，君子之器也。以小人而乘君子之器，寇必至也。毛诗曰：&quot;皇父孔圣，作都于向。&quot;皇父，幽王后之亲党也。向，邑也。以向为皇父食采邑也。</p>
              <p>　　注[九]怃，大也，音呼。谓诗人刺番为司徒及皇父都向，用其后亲党，是以其德不大也。</p>
              <p>　　注[一０]暴，虐也。纣字受德，名辛。以其暴虐，故曰暴辛。惑妇谓惑妲己也。</p>
              <p>　　纣智足以拒谏。祖伊谏纣，纣不从。自孤谓纣为独夫也。</p>
              <p>　　注[一一]字书蝠音福，即蝙蝠也。此当作&quot;蝮&quot;，音芳福反。不辜谓葅梅伯，脯鬼侯之类也。</p>
              <p>　　注[一二]王子比干，纣之诸父也，纣杀之。尚书曰，纣刳剔孕妇，为周武王所伐。甲子日，纣衣其宝衣赴火而死，武王乃斩以轻吕之□也。</p>
              <p>　　注[一三]左传曰：&quot;螭魅魍魉。&quot;杜预注云：&quot;螭，山神，兽形。&quot;故以比纣之恶也。</p>
              <p>　　非但耽色，母后尤然。不相率以礼，而竞銟以权。先笑后号，卒以辱残。[一]</p>
              <p>　　家国泯绝，宗庙烧燔。末嬉丧夏，[二]曪姒毙周，[三]妲己亡殷，赵灵沙丘。[四]</p>
              <p>　　戚姬人豕，吕宗以败。[五]陈后作巫，卒死于外。[六]霍欲鸩子，身乃罹废。[七]</p>
              <p>　　注[一]母后不能循用礼法，争竞相劝，以擅权柄也。易曰：&quot;旅人先笑而后号咷。&quot;</p>
              <p>　　言初虽恃权埶而笑，后竞罹祸而号哭也。</p>
              <p>　　注[二]末喜、桀妃，有施氏女。美于色，薄于德，女子行丈夫心。桀尝置末喜于膝上，听用其言，昏乱失道。汤伐之，遂死于南巢。见列女传。</p>
              <p>　　注[三]周幽王嬖曪姒，为犬戎所杀也。</p>
              <p>　　注[四]赵武灵王以长子章为太子，后得吴娃，爱之，生子何，乃废章而立何。</p>
              <p>　　后自号主父，立何为王。吴娃死，何爱□，主父怜章北面臣诎于其弟，欲分赵王章于代。计未决，主父及王游于沙丘宫，公子章以其徒作乱，公子成与李兑自国起兵，公子章败，往走主父，主父开之，成、兑因围主父宫，章死。成、兑谋曰：&quot;以章故围主父，即解兵，吾属夷矣。&quot;</p>
              <p>　　乃遂围主父，令宫人后出者夷。宫中人悉出，主父欲出不得，饥探雀□而食之，三月余，死沙丘宫。见史记。</p>
              <p>　　注[五]解见皇后纪。</p>
              <p>　　注[六]孝武帝陈皇后以巫蛊废。</p>
              <p>　　注[七]孝宣帝霍皇后，霍光之女，欲谋毒太子被废也。</p>
              <p>　　故曰：无谓我贵，天将尔摧；无恃常好，色有歇微；无怙常幸，爱有陵彁；无曰我能，天人尔违。患生不德，福有慎机。[一]日不常中，月盈有亏。履道者固，杖埶者危。微臣司戚，敢告在斯。</p>
              <p>　　注[一]无德而贵宠者，患害之所生也。左传曰：&quot;无德而禄，殃也。&quot;若慎其机事，则有福也。</p>
              <p>　　琦以言不从，失意，复作白鹄赋以为风。[一]梁冀见之，呼琦问曰：&quot;百官外内，各有司存，天下云云，岂独吾人之尤，君何激刺之过乎？&quot;琦对曰：&quot;昔管仲相齐，乐闻讥谏之言；萧何佐汉，乃设书过之吏。今将军累世台辅，任齐伊、公，[二]而德政未闻，黎元涂炭，不能结纳贞良，以救祸败，反复欲钳塞士口，杜蔽主听，将使玄黄改色，马鹿易形乎？&quot;[三]冀无以对，因遣琦归。</p>
              <p>　　注[一]风读曰讽。</p>
              <p>　　注[二]伊尹、*[周]*公。</p>
              <p>　　注[三]史记赵高欲为乱，恐髃臣不听，乃先设验，持鹿献胡亥，曰&quot;马也&quot;。胡亥笑曰：&quot;丞相误邪？&quot;问左右，或默，或言马以阿顺高。或言鹿，高因阴中诸言鹿者以法。后髃臣畏高，高遂作乱也。</p>
              <p>　　后除为临济长，不敢之职，解印绶去。冀遂令刺客阴求杀之。客见琦耕于陌上，怀书一卷，息辄偃而咏之。客哀其志，以实告琦，曰：&quot;将军令吾要子，今见君贤者，情怀忍忍，[一]可亟自逃，吾亦于此亡矣。&quot;琦得脱走，冀后竟捕杀之。</p>
              <p>　　所着赋、颂、铭、诔、箴、吊、论、九咨、七言，凡十五篇。</p>
              <p>　　注[一]忍忍犹不忍也。</p>
              <p>　　边韶字孝先，陈留浚仪人也。以文章知名，教授数百人。诏口辩，曾昼日假卧，[一]弟子私矡之曰：&quot;边孝先，腹便便。[二]懒读书，但欲眠。&quot;韶潜闻之，应时对曰：&quot;边为姓，孝为字。腹便便，五经笥。但欲眠，思经事。寐与周公通梦，静与孔子同意。师而可矡，出何典记？&quot;矡者大臱。韶之才捷皆此类也。</p>
              <p>　　注[一]左传：&quot;赵盾坐而假寐。&quot;杜注云：&quot;不脱衣冠而睡也。&quot;</p>
              <p>　　注[二]便音蒲坚反。</p>
              <p>　　桓帝时，为临颍侯相，征拜太中大夫，著作东观。再迁北地太守，入拜尚书令。</p>
              <p>　　后为陈相，卒官。着诗、颂、碑、铭、书、策凡十五篇。</p>
              <p>　　校勘记</p>
              <p>　　二五九五页一二行即日车驾策由一卒按：校补谓案文&quot;即&quot;上亦应有&quot;或&quot;字。</p>
              <p>　　高帝非自蜀汉出即都关中，则二语自另为一事也。</p>
              <p>　　二五九七页六行言顺斗建及北极之星运转而行也按：殿本作&quot;言顺斗建及斗极北星运转而行也&quot;。</p>
              <p>　　二五九九页一一行*(乘)**[漂]*昆仑据殿本改。按：校补谓殿本注&quot;乘&quot;作&quot;漂&quot;，与文选合，前书作&quot;票&quot;。</p>
              <p>　　二六０二页八行攠亦靡字也音摩按：汲本作&quot;攠亦摩字也，音靡&quot;。殿本作&quot;攠亦摩字，音摩&quot;。</p>
              <p>　　二六０四页五行大王居岐按：&quot;岐&quot;原误&quot;歧&quot;，径改正。</p>
              <p>　　二六０四页一二行鐇*(推)**[椎]*也据殿本改。</p>
              <p>　　二六０五页九行今流俗比地之良沃者为赡者也按：汲本、殿本&quot;比&quot;作&quot;北&quot;，刊误谓案文&quot;北&quot;当作&quot;以&quot;，又衍一&quot;者&quot;字。</p>
              <p>　　二六０六页一四行呼池按：汲本、殿本作&quot;滹沱&quot;。</p>
              <p>　　二六一一页六行奕世载德按：&quot;奕&quot;原斗&quot;弈&quot;，径改正。</p>
              <p>　　二六一一页九行尔尚明保*[予]*据殿本、集解本补。</p>
              <p>　　二六一二页一三行二事谓事不专一也按：&quot;二事&quot;之&quot;事&quot;原斗&quot;十&quot;，径改正。</p>
              <p>　　二六一三页四行*(毛)**[韩]*诗曰密勿从事据殿本改。</p>
              <p>　　二六一四页二行遂博学经典按：校补谓此句上当有脱文，盖尽心奉养下必接□其父事，奉养乃有所属，亦必有所藉，乃得博学经典也。</p>
              <p>　　二六一四页一一行连阶累任按：&quot;阶&quot;原斗&quot;偕&quot;，径据汲本、殿本改正。</p>
              <p>　　二六一五页三行谢承书按：&quot;承&quot;原斗&quot;丞&quot;，径据汲本改正。</p>
              <p>　　二六一五页八行赐医药按：&quot;医&quot;原作&quot;医&quot;，径据汲本、殿本改。</p>
              <p>　　二六一五页九行田令商者不农按：钱大昭谓&quot;田&quot;字疑误，或是&quot;甲&quot;字。校补谓钱所见甚是。前书□传述景纪云&quot;匪怠匪荒，务在农桑，着于甲令，民用宁康&quot;。颜注&quot;甲令即景纪令甲也。&quot;</p>
              <p>　　二六一八页二行凡十二篇按：汲本作&quot;二十篇&quot;。</p>
              <p>　　二六一九页八行事瞽叟谦让恭俭按：汲本、殿本&quot;俭&quot;作&quot;敬&quot;。</p>
              <p>　　二六二０页二行番为司徒按：&quot;为&quot;依诗当作&quot;唯&quot;。</p>
              <p>　　二六二一页一三行汤伐之遂死于南巢按：殿本作&quot;汤遂放桀于南巢&quot;。</p>
              <p>　　二六二二页一四行乃设书过之吏按：刊误谓&quot;吏&quot;当作&quot;史&quot;。</p>
              <p>　　二六二三页二行伊尹*[周]*公校补谓&quot;公&quot;上明脱一&quot;周&quot;字，张森楷校勘记则谓&quot;公&quot;字下脱一&quot;旦&quot;字。今依校补补*[周]*字。</p>
              <p>　　二六二三页八行七言按：集解引王补说，谓御览、初学记、艺文类聚引崔琦七蠲凡六处，即文选刘峻辨命论、曹植王仲宣诔、王康琚反招隐诗注，皆引作&quot;七蠲&quot;，独传作&quot;七言&quot;，殆言蠲音近而讹与？当从蠲为是。</p>
            </td>
          </tr>
        </table>
        <p>&nbsp;</p><table width="460" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='87.htm'>上一页 </a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='89.htm'>下一页 </a></div>
                  </td>
                </tr>
              </table>
              <p align=center>作者：[南朝宋]范晔 
              <hr width=90%>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
        
      </td>
      <td valign="top" width="19"><img src="rightbg.gif" width="19" height="400"><img src="right.gif" width="19" height="146"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="66" height="21"><img src="bottom1.gif" width="66" height="21"></td>
      <td background="bottombg.gif" width="500"></td>
      <td width="210"></td>
    </tr>
  </table>
</div>
</body>
</html>
