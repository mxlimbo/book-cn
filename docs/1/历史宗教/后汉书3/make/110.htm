<html>
<head>
<title>后汉书志第十　天文上　王莽三光武十二</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0">
    <tr>
      <td width="239" height="24"><img src="up1.gif" width="239" height="24"></td>
      <td width="537" background="up1bg.gif"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="167" height="49"><img src="up2left.gif" width="167" height="49"></td>
      <td valign="bottom"><img src="bg.gif" width="50" height="20"><a href="content.htm"><img src="top.gif" width="46" height="15" border="0"></a><img src="bg.gif" width="40" height="7"><a href="109.htm"><img src="last.gif" width="46" height="15" border="0"></a><img src="bg.gif" width="40" height="30"><a href="111.htm"><img src="next.gif" width="46" height="15" border="0"></a></td>
      <td width="19" background="rightbg.gif">&nbsp;</td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td valign="top" width="66" background="leftbg.gif"><img src="up3.gif" width="66" height="580"></td>
      <td valign="top" align="center"> 
        <table width="520" cellspacing="0" cellpadding="0" align="center" border="0">
          <tr> 
            <td> 
              <p align="center">&nbsp;</p>
              <p align="center" class="h">后汉书志第十　天文上　王莽三光武十二</p>
            </td>
          </tr>
        </table>
        <br>
        <table width="520" border="0" cellspacing="0" cellpadding="0" align="center">
          <tr> 
            <td>　　易曰：&quot;天垂象，圣人则之。庖牺氏之王天下，仰则观象于天，俯则观法于地。&quot;
              <p>　　观象于天，谓日月星辰。观法于地，谓水土州分。形成于下，象见于上。故曰天者北辰星，合元垂耀建帝形，运机授度张百精。三阶九列，二十七大夫，八十一元士，斗、衡、太微、摄提之属百二十官，二十八宿各布列，下应十二子。</p>
              <p>　　天地设位，星辰之象备矣。[一]</p>
              <p>　　注[一]星经曰：&quot;岁星主泰山，徐州、青州、兖州。荧惑主霍山，杨州、荆州、交州。镇星主嵩高山，豫州。太白主华阴山，凉州、雍州、益州。辰星主恒山，冀州、幽州、并州。岁星主角、亢、氐、房、心、尾、箕。荧惑主舆鬼、柳、七星、张、翼、轸。镇星主东井。太白主奎、娄、胃、昴、毕、觜、参。辰星主斗、牛、女、虚、危、室、壁。琁、玑者，谓北极星也。玉衡者，谓斗九星也。玉衡第一星主徐州，常以五子日候之，甲子为东海，丙子为琅邪，戊子为彭城，庚子为下邳，壬子为广陵，凡五郡。第二星主益州，常以五亥日候之，乙亥为汉中，丁亥为永昌，己亥为巴郡、蜀郡、牂牁，辛亥为广汉，癸亥为犍为，凡七郡。第三星主冀州，常以五戌日候之，甲戌为魏郡、勃海，丙戌为安平，戊戌为钜鹿、河闲，庚戌为清河、赵国，壬戌为恒山，凡八郡。第四星主荆州，常以五卯日候之，乙卯为南阳，己卯为零陵，辛卯为桂阳，癸卯为长沙，丁卯为武陵，凡五郡。第五星主兖州，常以五辰日候之，甲辰为东郡、陈留，丙辰为济北，戊辰为山阳、泰山，庚辰为济阴，壬辰为东平、任城，凡八郡。第六星主扬州，常以五巳日候之，乙巳为豫章，辛巳为丹阳，己巳为庐江，丁巳为吴郡、会稽，癸巳为九江，凡六郡。第七星为豫州，常以五午日候之，甲午为颍川，壬午为梁国，丙午为汝南，戊午为沛国，庚午为鲁国，凡五郡。第八星主幽州，常以五寅日候之，甲寅为玄菟，丙寅为辽东、辽西、渔阳，庚寅为上谷、代郡，壬寅为广阳，戊寅为涿郡，凡八郡。第九星主并州，常以五申日候之，甲申为五原、鴈门，丙申为朔方、云中，戊申为西河，庚申为太原、定襄，壬申为上党，凡八郡。琁、玑、玉衡占色，春青黄，夏赤黄，秋白黄，冬黑黄。此是常明；不如此者，所向国有兵殃起。凡有六十郡，九州所领，自有分而名焉。&quot;</p>
              <p>　　三皇迈化，协神醇朴，谓五星如连珠，日月若合璧。化由自然，民不犯慝。至于书契之兴，五帝是作。轩辕始受河图□苞授，规日月星辰之象，故星官之书自黄帝始。至高阳氏，使南正重司天，北正黎司地。唐、虞之时羲仲、和仲，[一]</p>
              <p>　　夏有昆吾，汤则巫咸，周之史佚、苌弘，宋之子韦，楚之唐蔑，鲁之梓慎，郑之裨醦，魏石申夫，[二]齐国甘公，皆掌天文之官。仰占俯视，以佐时政，步变擿微，通洞密至，采祸福之原，鷪成败之势。秦燔诗书，以愚百姓，六经典籍，残为灰炭，星官之书，全而不毁。故秦史书始皇之时，彗孛大角，大角以亡，有大星与小星□于宫中，是其废亡之征。至汉兴，景、武之际，司马谈，谈子迁，以世黎氏之后，为太史令，迁着史记，作天官书。成帝时，中垒校尉刘向，广洪范灾条作五纪皇极之论，以参往行之事。孝明帝使班固□汉书，而马续述天文志。[三]今绍汉书作天文志，起王莽居摄元年，迄孝献帝建安二十五年，二百一十五载。言其时星辰之变，表象之应，以显天戒，明王事焉。[四]</p>
              <p>　　注[一]尚书曰：&quot;帝在琁玑玉衡，以齐七政。&quot;孔安国曰：&quot;在，察也。琁，美玉也。玑衡，王者正天文之器，可运转者。七政，日月五星各异政。舜察天文，齐七政也。&quot;</p>
              <p>　　注[二]或云石申父。</p>
              <p>　　注[三]谢沉书曰：&quot;蔡邕撰建武已后，星验着明，以续前志，谯周接继其下者。&quot;</p>
              <p>　　注[四]臣昭以张衡天文之妙，冠绝一代。所着灵宪、浑仪，略具辰耀之本，今写载以备其理焉。灵宪曰：&quot;昔在先王，将步天路，用*(之)**[定]*灵轨，寻绪本元。先准之于浑体，是为正仪立度，而皇极有逌建也，枢运有逌稽也。乃建乃稽，斯经天常。圣人无心，因兹以生心，故灵宪作兴。曰：太素之前，幽清玄静，寂漠冥默，不可为象，厥中惟虚，厥外惟无。如是者永久焉，斯谓溟涬，盖乃道之根也。道根既建，自无生有。太素始萌，萌而未兆，并气同色，浑沌不分。故道志之言云：'有物浑成，先天地生。'其气体固未可得而形，其彁速固未可得而纪也。如是者又永久焉，斯为庬鸿，盖乃道之干也。道干既育，有物成体。于是元气剖判，刚柔始分，清浊异位。天成于外，地定于内。天体于阳，故圆以动；地体于阴，故平以静。动以行施，静以合化，堙郁构精，时育庶类，斯谓太元，盖乃道之实也。在天成象，在地成形。天有九位，地有九域；</p>
              <p>　　天有三辰，地有三形；有象可效，有形可度。情性万殊，旁通感薄，自然相生，莫之能纪。于是人之精者作圣。实始纪纲而经纬之。</p>
              <p>　　八极之维，径二亿三万二千三百里，南北则短减千里，东西则广增千里。自地至天，半于八极，则地之深亦如之。通而度之，则是浑已。将覆其数，用重钩股，悬天之景，薄地之义，皆移千里而差一寸得之。过此而往者，未之或知也。</p>
              <p>　　未之或知者，宇宙之谓也。宇之表无极，宙之端无穷。天有两仪，以樭道中。</p>
              <p>　　其可鷪，枢星是也，谓之北极。在南者不着，故圣人弗之名焉。其世之遂，九分而减二。阳道左回，故天运左行。有验于物，则人气左羸，形左缭也。天以阳回，地以阴淳。是故天致其动，禀气舒光；地致其静，承施候明。天以顺动，不失其中，则四序顺至，寒暑不减，致生有节，故品物用生。地以灵静，作合承天，清化致养，四时而后育，故品物用成。凡至大莫如天，至厚莫若地。*(地)*至质者曰地而已。至多莫若水，水精为汉，汉用于天而无列焉，思次质也。地有山狱，以宣其气，精种为星。星也者，体生于地，精成于天，列居错跱，各有逌属。紫宫为皇极之居，太微为五帝之廷。明堂之房，大角有席，天巿有坐。</p>
              <p>　　苍龙连蜷于左，白虎猛据于右，朱雀奋翼于前，灵龟圈首于后，黄神轩辕于中。</p>
              <p>　　六扰既畜，而狼蚖鱼□罔有不具。在野象物，在朝象官，在人象事，于是备矣。</p>
              <p>　　悬象着明，莫大乎日月。其径当天周七百三十六分之一，地广二百四十二分之一。日者，阳精之宗。积而成鸟，象乌而有三趾。阳之类，其数奇。月者，阴精之宗。积而成兽，象兔。阴之类，其数耦。其后有冯焉者。羿请无死之药于西王母，姮娥窃之以奔月。将往，枚筮之于有黄，有黄占之曰：'吉。翩翩归妹，独将西行，逢天晦芒，毋惊毋恐，后其大昌。'姮娥遂托身于月，是为蟾蠩。</p>
              <p>　　夫日譬犹火，月譬犹水，火则外光，水则含景。故月光生于日之所照，魄生于日之所蔽，当日则光盈，就日则光尽也。觽星被耀，因水转光。当日之冲，光常不合者，蔽于*(他)**[地]*也。是谓闇虚。在星星微，月过则食。日之薄地，其明也。繇暗视明，明无所屈，是以望之若火。方于中天，天地同明。繇明瞻暗，暗还自夺，故望之若水。火当夜而扬光，在昼则不明也。月之于夜，与日同而差微。星则不然，强弱之差也。觽星列布，其以神着，有五列焉，是为三十五名。一居中央，谓之北斗。动变挺占，寔司王命。四布于方，为二十八宿。日月运行，历示吉凶，五纬经次，用告祸福，则天心于是见矣。中外之官，常明者百有二十四，可名者三百二十，为星二千五百，而海人之占未存焉。微星之数，盖万一千五百二十。庶物蠢蠢，咸得系命。不然，何以总而理诸！夫三光同形，有似珠玉，神守精存，丽其职而宣其明；及其衰，神歇精斁，于是乎有陨星。然则奔星之所坠，至*[地]*则石*[矣]*。文曜丽乎天，其动者七，日、月、五星是也。周旋右回。天道者，贵顺也。近天则彁，远天则速，行则屈，屈则留回，留回则逆，逆则彁，迫于天也。行彁者觌于东，觌于东属阳，行速者觌于西，觌于西属阴，日与月此配合也。摄提、荧惑、地候见晨，附于日也。太白、辰星见□，附于月也。二阴三阳，参天两地，故男女取焉。方星巡镇，必因常度，苟或盈缩，不逾于次。故有列司作使，曰老子四星，周伯、王逢、芮各一，错乎五纬之闲，其见无期，其行无度，寔妖经星之所，然后吉凶宣周，其祥可尽。&quot;蔡邕表志曰：&quot;言天体者有三家：一曰周髀，二曰宣夜，三曰浑天。宣夜之学绝无师法。周髀数术具存，考验天状，多所违失，故史官不用。唯浑天者近得其情，今史官所用候台铜仪，则其法也。立八尺圆体之度，而具天地之象，以正黄道，以察发敛，以行日月，以步五纬。精微深妙，万世不易之道也。官有其器而无本书，前志亦阙而不论。臣求其旧文，连年不得。在东观，以治律未竟，未及成书，案略求索。窃不自量，卒欲寝伏仪下，思惟精意，案度成数，扶以文义，润以道术，着成篇章。罪恶无状，投畀有北，灰灭雨绝，世路无由。宜博问髃臣，下及岩穴，知浑天之意者，使述其义，以裨天文志。撰建武以来星变彗孛占验着明者续其后。&quot;</p>
              <p>　　王莽地皇三年十一月，有星孛于张，东南行五日不见。孛星者，恶气所生，为乱兵，[一]其所以孛德。孛德者，乱之象，不明之表。又参然孛焉，兵之类也，故名之曰孛。孛之为言，犹有所伤害，有所妨蔽。或谓之彗星，所以除秽而布新也。[二]张为周地。星孛于张，东南行即翼、轸之分。翼、轸为楚，是周、楚地将有兵乱。后一年正月，光武起兵舂陵，会下江、新巿贼张卬、王常及更始之兵亦至，俱攻破南阳，斩莽前队大夫甄阜、属正梁丘赐等，杀其士觽数万人。更始为天子，都雒阳，西入长安，败死。光武兴于河北，复都雒阳，居周地，除秽布新之象。</p>
              <p>　　注[一]星占曰：&quot;其国内外用兵也。&quot;</p>
              <p>　　注[二]宋均注钩命决曰&quot;彗，五彗也。苍则王侯破，天子苦兵。赤则贼起，强国恣。黄则女害色，权夺于后妃。白则将军逆，二年兵大作。黑则水精赋，江河决，贼处处起&quot;也。韩扬占曰：&quot;其象若竹彗、树木条，长短无常。其长大见久，灾深；短小见不久，灾狭。&quot;晏子春秋曰：&quot;齐景公睹彗星，使伯常骞攘之。</p>
              <p>　　晏子曰：'不可。此天教也。日月之气，风雨不时，彗星之出，天为民之乱见之。'&quot;又一曰：&quot;景公彗星出而泣，晏子问之。公曰：'寡人闻之，彗星出，其所向之国君当之。今彗星出而向吾国，我是以悲。'晏子曰：'君之行义*(固应)*[回邪]，无德于国。穿*(开)**[陂]*池，则欲其深以广也，为台榭则欲其高且大也。</p>
              <p>　　赋敛如撝夺，诛戮如仇雠。自是观之，孛又将出。彗星之出，庸何*(巨)**[惧]*乎？'&quot;案：如晏子之言，孛之与彗，如似匪同。</p>
              <p>　　四年六月，汉兵起南阳，至昆阳。莽使司徒王寻、司空王邑将诸郡兵，号曰百万觽，已至者四十二万人；能通兵法者六十三家，皆为将帅，持其图书器械。军出关东，牵从髃象虎狼猛兽，放之道路，以示富强，用怖山东。至昆阳山，作营百余，围城数重，或为冲车以撞城，为云车高十丈以瞰城中，弩矢雨集，城中负户而汲。求降不听，请出不得。二公之兵自以必克，不恤军事，不协计虑。莽有覆败之变见焉。昼有云气如坏山，堕军上，军人皆厌，所谓营头之星也。占曰：&quot;营头之所堕，其下覆军，流血三千里。&quot;[一]是时光武将兵数千人赴救昆阳，奔击二公兵，并力猋发，号呼声动天地，虎豹惊怖败振。会天大风，飞屋瓦，雨如注水。二公兵乱败，自相贼，就死者数万人。竞赴滍水，死者委积，滍水为之不流。杀司徒王寻。军皆散走归本郡。王邑还长安，莽败，俱诛死。营头之变，覆军流血之应也。</p>
              <p>　　注[一]袁山松书曰：&quot;怪星昼行，名曰营头，行振大诛也。&quot;</p>
              <p>　　四年秋，太白在太微中，烛地如月光。太白为兵，太微为天廷。太白赢而北入太微，是大兵将入天子廷也。是时莽遣二公之兵至昆阳，已为光武所破。莽又拜九人为将军，皆以虎为号。九虎将军至华阴，皆为汉将邓晔、李松所破。进攻京师，仓将军韩臣至长门。十月戊申，汉兵自宣平城门入。二日己酉，城中少年朱弟、张鱼等数千人起兵攻莽，烧作室*[门]*，斧敬法闼。商人杜吴杀莽渐台之上，校尉公宾就斩莽首。大兵蹈藉宫廷之中。仍以更始入长安，赤眉贼立刘盆子为天子，皆以大兵入宫廷，是其应也。</p>
              <p>　　光武[一]建武九年七月乙丑，金犯轩辕大星。十一月乙丑，金又犯轩辕。[二]</p>
              <p>　　轩辕者，后宫之官，大星为皇后，金犯之为失势。是时郭后已失势见疏，后废为中山太后，阴贵人立为皇后。</p>
              <p>　　注[一]古今注曰：&quot;建武六年九月丙戍，月犯太微西藩。十一月辛亥，月犯轩辕。</p>
              <p>　　七年九月庚子，土入鬼中。&quot;汉史：&quot;镇星逆行舆鬼，女主贵亲有忧。&quot;巫咸曰：</p>
              <p>　　&quot;有土功事。&quot;是岁太白经太微。八年四月辛未，月犯房第二星，光芒不见。</p>
              <p>　　九年正月乙卯，金犯娄南星。甲子，月犯轩辕第二星，壬寅，犯心大星。七月戊辰，月并犯昴。黄帝星占：&quot;土犯鬼，皇后有忧，失亡其势。&quot;河图：&quot;月犯房，天子有忧，四足之虫多死。&quot;汉史曰：&quot;其国有忧，将军死。&quot;又案严光传，光与帝卧，足加帝腹上，太史奏客星犯帝坐甚急。</p>
              <p>　　注[二]孟康曰：&quot;犯，七寸以内光芒相及也。&quot;韦昭曰：&quot;自下往触之曰犯。&quot;</p>
              <p>　　十年三月癸卯，流星如月，从太微出，入北斗魁第六星，色白。旁有小星射者十余枚，灭则有声如雷，食顷止。[一]流星为贵使，星大者使大，星小者使小。</p>
              <p>　　太微天子廷，北斗魁主杀。星从太微出，抵北斗魁，是天子大使将出，有所伐杀。[二]十二月己亥，大流星如缶，出柳西南行入轸。且灭时，分为十余，如遗火状。须臾有声，隐隐如雷。柳为周，轸为秦﹑蜀。大流星出柳入轸者，是大使从周入蜀。是时光武帝使大司马吴汉发南阳卒三万人，乘船泝江而上，击蜀白帝公孙述。[三]又命将军马武﹑刘尚﹑郭霸﹑岑彭﹑冯骏平武都﹑巴郡。十二年十月，汉进兵击述从弟韂尉永，遂至广都，杀述女貋史兴。威虏将军冯骏拔江州，斩述将田戎。吴汉又击述大司马谢丰，斩首五千余级。臧宫破涪，杀述弟大司空恢。十一月丁丑，汉护军将军高午刺述洞匤，其夜死。明日，汉入屠蜀城，诛述大将公孙晃﹑延岑等，所杀数万人，夷灭述妻宗族万余人以上。是大将出伐杀之应也。其小星射者，及如遗火分为十余，皆小将随从之象。有声如雷隐隐者，兵将怒之征也。</p>
              <p>　　注[一]孟康曰：&quot;流星，光迹相连也，绝迹而去为飞也。&quot;</p>
              <p>　　注[二]古今注曰：&quot;正月壬戍，月犯心后星。闰月庚辰，火入舆鬼，过轸北。庚申，月在斗，赤如丹者也。&quot;</p>
              <p>　　注[三]臣昭曰：述虽以白承黄，而此遂号为白帝，于文繁长，书例未通。</p>
              <p>　　十二月年正月[一]己未，小星流百枚以上，或西北，或正北，或东北，二夜止。</p>
              <p>　　[二]六月戊戍晨，小流星百枚以上，四面行。小星者，庶民之类。流行者，移徙之象也。或西北，或东北，或四面行，皆小民流移之征。是时西北讨公孙述，北征卢芳。匈奴助芳侵边，汉遣将军马武﹑骑都尉刘纳﹑阎兴军下曲阳﹑临平﹑呼沱，以备胡。匈奴入河东，中国未安，米谷荒贵，民或流散。后三年，吴汉﹑马武又徙鴈门﹑代郡﹑上谷﹑关西县吏民六万余口，置常*[山]*关﹑居庸关以东，以避胡寇。是小民流移之应。[三]</p>
              <p>　　注[一]古今注曰：&quot;丁丑，月乘轩辕大星。&quot;</p>
              <p>　　注[二]古今注曰：&quot;二月辛亥，月入氐，晕珥围角﹑亢﹑房。&quot;</p>
              <p>　　注[三]古今注曰：&quot;其年七月丁丑，月犯昴头两星。八月辛酉，水见东方翼分。</p>
              <p>　　九月甲午，火犯舆鬼。十月丁卯，大星流，有光，发东井西行，声隆隆。十三年二月乙卯，火犯舆鬼西北。&quot;黄帝占曰：&quot;荧惑守舆鬼，大人忧。&quot;一曰贵人当之。巫咸曰：&quot;水见翼，多火灾。&quot;石氏曰：&quot;为旱。&quot;郗萌占曰：&quot;流星出东井，所之国大水。&quot;</p>
              <p>　　十五年正月丁未，彗星见昴，[一]稍西北行入营室，犯离宫，[二]三月乙未，至东壁灭，见四十九日。彗星为兵入除秽，昴为边兵，彗星出之为有兵至。十一月，定襄都尉阴承反，太守随诛之。卢芳从匈奴入居高柳，至十六年十月降，上玺绶。一日，昴星为狱事。是时大司徒欧阳歙以事系狱，踰岁死。营室，天子之常宫；离宫，妃后之所居。彗星入营室，犯离宫，是除宫室也。是时郭皇后已疏，至十七年十月，遂废为中山太后，立阴贵人为皇后，除宫之象也。[三]</p>
              <p>　　注[一]炎长三丈。韩扬占曰：&quot;在昴，大国起兵也。&quot;</p>
              <p>　　注[二]韩扬占曰：&quot;彗出营室﹑东壁之闲，为兵起也。&quot;</p>
              <p>　　注[三]古今注曰：&quot;十六年四月，土星逆行。十七年三月乙未，火逆行，从东门入太微，到执法星东，己酉，南出端门。十八年十二月壬戍，月犯木星。十九年闰月戊申，火逆，从氐到亢。二十一年七月辛酉，月入毕。二十三年三月癸未，月食火星。&quot;郗萌曰：&quot;荧惑逆行氐为失火。&quot;</p>
              <p>　　三十年闰月甲午，水在东井二十度，生白气，东南指，炎长五尺，为彗，东北行，至紫宫西藩止，五月甲子不见，凡见三十一日。水常以夏至放于东井，闰月在四月，尚未当见而见，是赢而进也。东井为水衡，水出之为大水。是岁五月及明年，郡国大水，坏城郭，伤禾稼，杀人民。白气为丧，有炎作彗，彗所以除秽。紫宫，天子之宫，彗加其藩，除宫之象。[一]后三年，光武帝崩。</p>
              <p>　　注[一]荆州星经曰：&quot;彗在东井，国大人死。七十日主当之，五十日相当之，三十日兵将当之。&quot;</p>
              <p>　　三十一年七月[一]戊午，火在舆鬼一度，入鬼中，出尸星南半度，十月己亥，犯轩辕大星。又七*(日)**[星]*闲有客星，炎二尺所，西南行，至明年二月二十二日，在舆鬼东北六尺所灭，凡见百一十三日。[二]荧惑为凶衰，舆鬼尸星主死亡，荧惑入之为大丧。轩辕为后宫。七星，周地。客星居之为死丧。其后二年，光武崩。</p>
              <p>　　注[一]古今注曰：&quot;戊申，月犯心后星。&quot;</p>
              <p>　　注[二]舆鬼五星，天府也。黄帝占曰：&quot;舆鬼，天目也，朱雀头也，中央星如粉絮，鬼为变害，故言。一名天尸，斧钺，或以病亡，或以诛斩。火□金，天以制法。其西南一星，主积布帛；西北一星，主积金玉；东北一星，主积马；东南一星，主积兵，一曰主领珠钱。&quot;郗萌曰：&quot;舆鬼者，参之尸也，弧射狼，误中参左肩，举尸之东井治，留尸舆鬼，故曰天尸。鬼之为言归也。&quot;又占：&quot;月﹑五星有入舆鬼，大臣诛，有干*(戚)**[钺]*乘质者，君贵人忧，金玉用，民人多疾，从南入为男子，从北入为女，从西入为老人，从东入为丁壮。棺木倍价。&quot;</p>
              <p>　　中元[一]二年八月丁巳，火犯太微西南角星，相去二寸。十月戊子，大流星从西南东北行，声如雷。火犯太微西南角星，为将相。后太尉赵□﹑司徒李欣坐事免官。大流星为使。中郎将窦固﹑扬虚侯马武﹑扬乡侯王赏将兵征西也。</p>
              <p>　　注[一]古今注曰：&quot;元年三月甲寅，月犯心后星。&quot;</p>
              <p>　　校勘记</p>
              <p>　　三二一三页七行下应十二子按：校补谓&quot;子&quot;疑&quot;野&quot;之斗。</p>
              <p>　　三二一四页一一行轩辕始受河图□苞授规日月星辰之象按：集解引惠栋说，谓闿苞受，河图篇名，见李善注文选。&quot;□&quot;当作&quot;闿&quot;，&quot;授&quot;当作&quot;受&quot;，&quot;规&quot;字属下读。罗泌以&quot;□苞&quot;为黄帝臣名，非也。</p>
              <p>　　三二一五页一０行用*(之)**[定]*灵轨据汲本改。按：校补谓张衡传注作&quot;定&quot;，&quot;之&quot;字误。</p>
              <p>　　三二一五页一一行厥中惟虚按：汲本﹑殿本&quot;虚&quot;作&quot;灵&quot;。</p>
              <p>　　三二一六页三行用重钩股按：严可均辑全后汉文&quot;重&quot;下有&quot;差&quot;字，此脱。</p>
              <p>　　三二一六页五行地以阴淳按：开元占经&quot;淳&quot;作&quot;浮&quot;，是。严辑全后汉文同。</p>
              <p>　　三二一六页六行承施候明严辑全后汉文作&quot;承候施明&quot;。按：上言&quot;禀气舒光&quot;，承候与禀气相对成文，似以作&quot;承候施明&quot;为是。</p>
              <p>　　三二一六页六行寒暑不减按：开元占经&quot;减&quot;作&quot;忒&quot;，是。严辑全后汉文同。</p>
              <p>　　三二一六页七行*(地)*至质者曰地而已据开元占经及严辑全后汉文删。</p>
              <p>　　三二一六页八行汉用于天而无列焉按：开元占经&quot;用&quot;作&quot;周&quot;，是。严辑全后汉文同。</p>
              <p>　　三二一六页一０行白虎猛据于右按：&quot;白&quot;原斗&quot;召&quot;，径据汲本﹑殿本改正。</p>
              <p>　　三二一六页一三行姮娥窃之以奔月按：&quot;姮&quot;原斗&quot;恒&quot;，径改正。</p>
              <p>　　三二一六页一六行蔽于*(他)**[地]*也据汲本改。</p>
              <p>　　三二一六页一七行日之薄地其明也按：隋书天文志﹑开元占经及严辑全后汉文&quot;其&quot;上并有&quot;暗&quot;字。</p>
              <p>　　三二一六页一七行是以望之若火按：隋书天文志及严辑全后汉文&quot;火&quot;并作&quot;大&quot;。</p>
              <p>　　三二一六页一七行故望之若水按：隋书天文志及严辑全后汉文&quot;水&quot;并作&quot;小&quot;。</p>
              <p>　　三二一七页三行五纬经次按：卢校谓晋志及史记正义&quot;经次&quot;皆作&quot;躔次&quot;。</p>
              <p>　　三二一七页五行至*[地]*则石*[矣]*据开元占经及严辑全后汉文补。</p>
              <p>　　三二一七页七行逆则彁按：&quot;则&quot;原斗&quot;时&quot;，径据汲本﹑殿本改正。</p>
              <p>　　三二一七页七行日与月此配合也按；开元占经&quot;此&quot;作&quot;以&quot;，严辑全后汉文作&quot;共&quot;。</p>
              <p>　　三二一七页八行地候见晨按：&quot;候&quot;原斗&quot;侯&quot;，径改正。</p>
              <p>　　三二一七页一五行灰灭雨绝世路无由按：殿本&quot;雨&quot;作&quot;两&quot;。卢校谓宋志&quot;世&quot;作&quot;势&quot;。</p>
              <p>　　三二一八页五行张卬&quot;卬&quot;原斗&quot;卯&quot;，径改正。按：惠栋补注本出&quot;张卬&quot;二字，谓刘玄传注引续汉书&quot;卬&quot;作&quot;印&quot;。张森楷校刊记谓案光武纪作&quot;张卬&quot;，袁纪﹑通鉴亦是&quot;卬&quot;字，疑卬字是。然刘玄传注引续汉书&quot;卬&quot;作&quot;印&quot;，则范书自作&quot;卬&quot;，本志自作&quot;印&quot;也。</p>
              <p>　　三二一八页一一行使伯常骞攘之汲本&quot;攘&quot;作&quot;禳&quot;，殿本作&quot;穰&quot;。按：攘可通禳，穰则斗字也。</p>
              <p>　　三二一八页一三行君之行义*(固应)**[回邪]*按：卢校云&quot;固应&quot;斗，据本书改&quot;回邪&quot;。今据改。</p>
              <p>　　三二一八页一三行穿*(开)**[陂]*池据汲本﹑殿本改。</p>
              <p>　　三二一八页一四行庸何*(巨)**[惧]*乎据汲本﹑殿本改。</p>
              <p>　　三二一九页二行或为冲车以撞城按：&quot;撞&quot;原斗&quot;橦&quot;，径改正。</p>
              <p>　　三二一九页一三行烧作室*[门]*校补谓案前书莽传作&quot;烧作室门&quot;，此脱&quot;门&quot;字。今据补。</p>
              <p>　　三二一九页一四行校尉公宾就斩莽首按：校补引柳从辰说，谓袁纪及荀悦汉纪皆作&quot;公孙宾就斩莽首&quot;，与班﹑范﹑本志异。</p>
              <p>　　三二二０页四行建武六年九月丙戌按：是年九月丁酉朔，无丙戌，当有斗。</p>
              <p>　　三二二０页六行壬寅犯心大星按：卢校谓上有甲子，此当是&quot;丙寅&quot;。</p>
              <p>　　三二二０页一０行十年三月癸卯按：建武十年三月丁未朔，无癸卯，志文有斗。</p>
              <p>　　三二二０页一三行出柳西南行入轸按：&quot;轸&quot;当作&quot;井&quot;，详下条。</p>
              <p>　　三二二０页一三行轸为秦蜀按：集解引惠栋说，谓李殿学云，轸安得为秦﹑蜀，盖&quot;井&quot;字也，吴越音讹斗写耳，观上文西南行可见。</p>
              <p>　　三二二一页二行威虏将军冯骏拔江州按：殿本考证齐召南谓公孙述传作&quot;破虏将军&quot;，光武纪又作&quot;威虏将军冯峻&quot;。</p>
              <p>　　三二二一页四行公孙晃按：集解引惠栋说，谓&quot;晃&quot;一作&quot;光&quot;，述弟也。</p>
              <p>　　三二二一页五行夷灭述妻宗族万余人以上按：&quot;妻&quot;下疑脱&quot;子&quot;字。</p>
              <p>　　三二二一页八行闰月庚辰火入舆鬼过轸北庚申月在斗按：此注系于建武十年三月之后，查建武十年无闰，十一年闰三月，辛未朔，有庚辰﹑庚寅而无庚申，注有斗。</p>
              <p>　　三二二一页一０行十二年正月己未按：建武十二年正月丙寅朔，无己未，志文有斗。</p>
              <p>　　三二二一页一二行是时西北讨公孙述按：集解引张永祚说，谓公孙述在西南，&quot;北&quot;字疑斗。</p>
              <p>　　三二二一页一四行置常*[山]*关居庸关以东据卢校补。</p>
              <p>　　三二二二页三行九月甲午火犯舆鬼十月丁卯大星流按：建武十二年九月壬戌朔，无甲午，十月壬辰朔，无丁卯，注有斗。</p>
              <p>　　三二二二页一０行是除宫室也按：&quot;除&quot;原斗&quot;际&quot;，径改正。</p>
              <p>　　三二二二页一四行十七年三月乙未按：建武十七年二月丙申朔，乙未为二月晦，注有斗。</p>
              <p>　　三二二三页六行七十日主当之按：殿本&quot;主&quot;作&quot;王&quot;。</p>
              <p>　　三二二三页八行又七*(日)**[星]*闲有客星据卢校改。按：卢云&quot;日&quot;斗，李殿学据下文改。</p>
              <p>　　三二二三页一三行火□金按：&quot;□&quot;原为&quot;刻&quot;，径据汲本﹑殿本改正。</p>
              <p>　　三二二三页一五行有干*(戚)**[钺]*乘质者据汲本﹑殿本改。</p>
              <p>　　三二二四页一行十月戊子按：建武中元二年十月庚寅朔，无戊子，志有斗。</p>
              <p>　　三二二四页三行将兵征西也按：卢云通考&quot;征西&quot;作&quot;西征&quot;。</p>
            </td>
          </tr>
        </table>
        <p>&nbsp;</p><table width="460" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='109.htm'>上一页 </a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='111.htm'>下一页 </a></div>
                  </td>
                </tr>
              </table>
              <p align=center>作者：[南朝宋]范晔 
              <hr width=90%>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
        
      </td>
      <td valign="top" width="19"><img src="rightbg.gif" width="19" height="400"><img src="right.gif" width="19" height="146"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="66" height="21"><img src="bottom1.gif" width="66" height="21"></td>
      <td background="bottombg.gif" width="500"></td>
      <td width="210"></td>
    </tr>
  </table>
</div>
</body>
</html>
