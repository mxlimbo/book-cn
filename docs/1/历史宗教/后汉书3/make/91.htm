<html>
<head>
<title>后汉书卷八十二上　方术列传　第七十二上</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0">
    <tr>
      <td width="239" height="24"><img src="up1.gif" width="239" height="24"></td>
      <td width="537" background="up1bg.gif"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="167" height="49"><img src="up2left.gif" width="167" height="49"></td>
      <td valign="bottom"><img src="bg.gif" width="50" height="20"><a href="content.htm"><img src="top.gif" width="46" height="15" border="0"></a><img src="bg.gif" width="40" height="7"><a href="90.htm"><img src="last.gif" width="46" height="15" border="0"></a><img src="bg.gif" width="40" height="30"><a href="92.htm"><img src="next.gif" width="46" height="15" border="0"></a></td>
      <td width="19" background="rightbg.gif">&nbsp;</td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td valign="top" width="66" background="leftbg.gif"><img src="up3.gif" width="66" height="580"></td>
      <td valign="top" align="center"> 
        <table width="520" cellspacing="0" cellpadding="0" align="center" border="0">
          <tr> 
            <td> 
              <p align="center">&nbsp;</p>
              <p align="center" class="h">后汉书卷八十二上　方术列传　第七十二上</p>
            </td>
          </tr>
        </table>
        <br>
        <table width="520" border="0" cellspacing="0" cellpadding="0" align="center">
          <tr> 
            <td>　　仲尼称易有君子之道四焉，曰&quot;卜筮者尚其占&quot;。[一]占也者，先王所以定祸福，决嫌疑，幽赞于神明，遂知来物者也。[二]若夫阴阳推步之学，往往见于坟记矣。[三]然神经怪牒，玉策金绳，关扃于明灵之府，封縢于瑶□之上者，靡得而窥也。至乃河洛之文，龟龙之图，[四]箕子之术，[五]师旷之书，[六]纬候之部，[七]钤决之符，[八]皆所以探抽冥赜，参验人区，时有可闻者焉。[九]
              <p>　　其流又有风角、遁甲、七政﹑元气、六日七分、逢占、日者、挺专、须臾、孤虚之术，[一０]及望云省气，推处祥妖，时亦有以效于事也。[一一]而斯道隐远，玄奥难原，故圣人不语怪神，罕言性命。[一二]或开末而抑其端，[一三]</p>
              <p>　　或曲辞以章其义，[一四]所谓&quot;民可使由之，不可使知之&quot;。[一五]</p>
              <p>　　注[一]易系辞曰：&quot;以言者尚其辞，以动者尚其变，以制器者尚其象，以卜筮者尚其占。&quot;</p>
              <p>　　注[二]易说卦曰：&quot;圣人之作易也，幽赞于神明而生蓍。&quot;系辞曰：&quot;无有远近幽深，遂知来物。&quot;</p>
              <p>　　注[三]左传曰：&quot;履端于始，举正于中，归余于终。&quot;尚书曰&quot;历象日月星辰&quot;也。</p>
              <p>　　注[四]尚书中候曰：&quot;尧沉璧于洛，玄龟负书，背中赤文朱字，止□。舜礼□于河畔，沉璧，礼毕，至于下□，黄龙负卷舒图，出水□畔。&quot;</p>
              <p>　　注[五]箕子说洪范五行阴阳之术也。</p>
              <p>　　注[六]占灾异之书也。今书七志有师旷六篇。</p>
              <p>　　注[七]纬，七经纬也。候，尚书中候也。</p>
              <p>　　注[八]兵法有玉钤篇及玄女六韬要决，曰：&quot;太公对武王曰：'主将有阴符，有大胜得敌之符，符长一尺；有破军禽敌之符，符长九寸；有降城得邑之符，符长八寸；有漤敌执远之符，符长七寸；有交兵惊中坚守之符，符长六寸；有请彻食益兵之符，符长五寸；有败军亡将之符，符长四寸；有失亡吏卒之符，符长三寸。诸奉使行符稽留，若符事闻，闻符所告者皆诛。'&quot;注[九]小尔雅曰：&quot;赜，深也。区，域也。&quot;</p>
              <p>　　注[一０]风角、六日七分，解并见郎顗传。遁甲，推六甲之阴而隐遁也，今书七志有遁甲经。七政，日、月、五星之政也。元气者，谓开辟阴阳之书也。河图曰：&quot;元气闿阳为天。&quot;前书班固曰：&quot;东方朔之逢占、覆射。&quot;音义云：&quot;逢人所问而占之也。&quot;日者，卜筮掌日之术也，史记司马季主为日者。挺专，折竹卜也。楚辞曰：&quot;索琼茅以筳专。&quot;注云：&quot;筳，八段竹也。楚人名结草折竹曰专。&quot;挺音大宁反。须臾，阴阳吉凶立成之法也。今书七志有武王须臾一卷。</p>
              <p>　　孤虚者，孤谓六甲之孤辰，若甲子旬中，戌亥无干，是为孤也，对孤为虚。前书蓺文志有风后孤虚二十卷。</p>
              <p>　　注[一一]望云，解见明帝纪。省气者，观城郭人畜气以占之也。</p>
              <p>　　注[一二]论语曰：&quot;子不语怪力乱神。&quot;又曰：&quot;子罕言利与命与仁。&quot;</p>
              <p>　　注[一三]论语曰：&quot;孔子有疾，子路请祷。子曰：'丘之祷久矣。'&quot;郑玄注云：</p>
              <p>　　&quot;明素恭肃于鬼神，且顺子路之言也。&quot;</p>
              <p>　　注[一四]易曰&quot;探赜索隐，軭深致远，定天下之吉凶，成天下之亹亹者，莫善于蓍龟&quot;也。</p>
              <p>　　注[一五]论语孔子之言也。郑玄注云：&quot;由，从也。言王者设教，务使人从之，若皆知其本末，则愚者或轻而不行。&quot;</p>
              <p>　　汉自武帝颇好方术，天下怀协道蓺之士，莫不负策抵掌，顺风而届焉。[一]后王莽矫用符命，及光武尤信谶言，士之赴趣时宜者，皆骋驰穿凿，争谈之也。</p>
              <p>　　故王梁、孙咸名应图箓，越登槐鼎之任，[二]郑兴、贾逵以附同称显，桓谭、尹敏以乖忤沦败，[三]自是习为内学，尚奇文，贵异数，不乏于时矣。[四]是以通儒硕生，忿其奸妄不经，奏议慷慨，以为宜见藏摈。[五]子长亦云：&quot;观阴阳之书，使人拘而多忌。&quot;盖为此也。[六]</p>
              <p>　　注[一]前书武帝时*(李)*少翁、栾大等并以方术见。少翁拜文成将军，栾大拜五利将军，贵震天下，而海上燕、齐之士，莫不搤腕而自言有禁方矣。抵，侧击也。</p>
              <p>　　注[二]光武以赤伏符文拜梁为大司空，又以谶文拜孙咸为大司马，见景丹传。</p>
              <p>　　注[三]各见本传。</p>
              <p>　　注[四]内学谓图谶之书也。其事秘密，故称内。</p>
              <p>　　注[五]谓桓谭、贾逵、张衡之流也。各见本传。</p>
              <p>　　注[六]司马迁字子长，其父太史公论六家之要曰：&quot;观阴阳之术，太详而觽忌，使人拘而多畏。&quot;见史记也。</p>
              <p>　　夫物之所偏，未能无蔽，虽云大道，其侦或同。[一]若乃诗之失愚，书之失诬，然则数术之失，至于诡俗乎？如令温柔敦厚而不愚，斯深于诗者也；疏通知远而不诬，斯深于书者也；[二]极数知变而不诡俗，斯深于数术者也。[三]故曰：</p>
              <p>　　&quot;苟非其人，道不虚行。&quot;[四]意者多迷其统，取遣颇偏，甚有虽流宕过诞亦失也。[五]</p>
              <p>　　注[一]侦音五爱反。</p>
              <p>　　注[二]礼记曰：&quot;其为人也，温柔敦厚，诗教也；疏通知远，书教也。诗之失愚，书之失诬。&quot;郑玄注&quot;诗敦厚，近愚；书知远，近诬&quot;也。</p>
              <p>　　注[三]易曰：&quot;极数知来之谓占。&quot;又曰：&quot;知变化之道者，其知神之所为乎？&quot;</p>
              <p>　　注[四]易系辞之文也。</p>
              <p>　　注[五]取遣谓信与不信也。阴阳之术，或信或不信，各有所执，故偏颇也。以为甚有者虽流宕失中，过称虚诞者，亦为失也。</p>
              <p>　　中世张衡为阴阳之宗，郎顗咎征最密，余亦班班名家焉。[一]其徒亦有雅才伟德，未必体极蓺能。今盖纠其推变尤长，可以弘补时事，因合表之云。[二]</p>
              <p>　　注[一]谓襄楷、蔡邕、杨厚等也。</p>
              <p>　　注[二]表，显也。</p>
              <p>　　任文公，巴郡阆中人也。[一]父文孙，明晓天官风角秘要。文公少修父术，州辟从事。哀帝时，有言越巂太守欲反，刺史大惧，遣文公等五从事检行郡界，潜伺虚实。共止传舍，时暴风卒至，文公遽趣白诸从事促去，当有逆变来害人者，因起驾速驱。诸从事未能自发，郡果使兵杀之，文公独得免。</p>
              <p>　　注[一]阆中，今隆州县。</p>
              <p>　　后为治中从事。时天大旱，白刺史曰：&quot;五月一日，当有大水，其变已至，不可防救，宜令吏人豫为其备。&quot;刺史不听，文公独储大船，百姓或闻，颇有为防者。到其日旱烈，文公急命促载，使白刺史，刺史笑之。日将中，天北云起，须臾大雨，至晡时，湔水涌起十余丈，[一]突坏庐舍，所害数千人。文公遂以占术驰名。辟司空掾。平帝即位，称疾归家。</p>
              <p>　　注[一]郦元水经注云&quot;湔水出绵道玉垒山&quot;，在今益州。湔音子延反。</p>
              <p>　　王莽篡后，文公推数，[一]知当大乱，乃课家人负物百斤，环舍趋走，日数十，时人莫知其故。后兵寇并起，其逃亡者少能自脱，惟文公大小负粮捷步，[二]</p>
              <p>　　悉得完免。遂奔子公山，十余年不被兵革。</p>
              <p>　　注[一]推历运之数也。</p>
              <p>　　注[二]捷，健也。</p>
              <p>　　公孙述时，蜀武担石折。[一]文公曰：&quot;噫！西州智士死，我乃当之。&quot;自是常会聚子孙，设酒食。后三月果卒。故益部为之语曰：&quot;任文公，智无双。&quot;</p>
              <p>　　注[一]武担，山，在今益州成都县北百二十步。杨雄蜀王本纪云：&quot;武都丈夫化为女子，颜色美绝，盖山精也。蜀王纳以为妃，无几物故，乃发卒之武都担土，葬于成都郭中，号曰武担。以石作镜一枚表其墓。&quot;华阳国志曰：&quot;王哀念之，遣五丁之武都担土为妃作頉，盖地数亩，高七丈。其石俗今名为石頾。&quot;</p>
              <p>　　郭宪字子横，汝南宋人也。[一]少师事东海王仲子。时王莽为大司马，召仲子，仲子欲往。宪谏曰：&quot;礼有来学，无有往教之义。[二]今君贱道畏贵，窃所不取。&quot;</p>
              <p>　　仲子曰：&quot;王公至重，不敢违之。&quot;宪曰：&quot;今正临讲业，且当讫事。&quot;仲子从之，日晏乃往。莽问：&quot;君来何彁？&quot;仲子具以宪言对，莽阴奇之。及后篡位，拜宪郎中，赐以衣服。宪受衣焚之，逃于东海之滨。莽深忿恚，讨逐不知所在。</p>
              <p>　　注[一]续汉志汝南郡有宋公国，周名郪丘，汉改为新郪，章帝建初四年，徙宋公于此。</p>
              <p>　　注[二]礼记曰：&quot;礼闻来学，不闻往教。&quot;</p>
              <p>　　光武即位，求天下有道之人，乃征宪拜博士。再迁，建武七年，代张堪为光禄勋。从驾南郊。宪在位，忽回向东北，含酒三潠。[一]执法奏为不敬。[二]诏问其故。宪对曰：&quot;齐国失火，故以此厌之。&quot;后齐果上火灾，与郊同日。</p>
              <p>　　注[一]埤苍曰：&quot;潠，喷也。&quot;音巽。</p>
              <p>　　注[二]执法，悫劾之官也。</p>
              <p>　　八年，车驾西征隗嚣，宪谏曰：&quot;天下初定，车驾未可以动。&quot;宪乃当车拔佩刀以断车靷。[一]帝不从，遂上陇。其后颍川兵起，乃回驾而还。帝叹曰：&quot;恨不用子横之言。&quot;</p>
              <p>　　注[一]靷在马匤，音胤。</p>
              <p>　　时匈奴数犯塞，帝患之，乃召百僚廷议。宪以为天下疲敝，不宜动觽。谏争不合，乃伏地称眩瞀，不复言。[一]帝令两郎扶下殿，宪亦不拜。帝曰：&quot;常闻'关东觥觥郭子横'，竟不虚也。&quot;[二]宪遂以病辞退，卒于家。</p>
              <p>　　注[一]瞀，乱也。</p>
              <p>　　注[二]觥觥，刚直之貌，音古横反。</p>
              <p>　　许杨字伟君，汝南平舆人也。少好术数。王莽辅政，召为郎，稍迁酒泉都尉。</p>
              <p>　　及莽篡位，杨乃变姓名为巫医，逃匿它界。莽败，方还乡里。</p>
              <p>　　汝南旧有鸿郄陂，[一]成帝时，丞相翟方进奏毁败之。建武中，太守邓晨欲修复其功，闻杨晓水脉，召与议之。杨曰：&quot;昔成帝用方进之言，[二]寻而自梦上天，天帝怒曰：'何故败我濯龙渊？'是后民失其利，多致饥困。时有谣歌曰：</p>
              <p>　　'败我陂者翟子威，饴我大豆，亨我芋魁。[三]反乎覆，陂当复。'昔大禹决江疏河以利天下，明府今兴立废业，富国安民，童谣之言，将有征于此。诚愿以死效力。&quot;晨大悦，因署杨为都水掾，使典其事。杨因高下形埶，起塘四百余里，数年乃立。[四]百姓得其便，累岁大稔。</p>
              <p>　　注[一]陂在今豫州汝阳县东。</p>
              <p>　　注[二]前书翟方进奏坏鸿郄陂。</p>
              <p>　　注[三]方进字子威。芋魁，芋根也。前书&quot;饴&quot;作&quot;饭&quot;，&quot;亨&quot;作&quot;羹&quot;。</p>
              <p>　　注[四]塘，堤堰水也。</p>
              <p>　　初，豪右大姓因缘陂役，竞欲辜较在所，杨一无听，遂共谮杨受取赇赂。晨遂收杨下狱，而械辄自解。狱吏恐，遽白晨。晨惊曰：&quot;果滥矣。太守闻忠信可以感灵，今其效乎！&quot;即夜出杨，遣归。时天大阴晦，道中若有火光照之，时人异焉。后以病卒。晨于都*(官)**[宫]*为杨起庙，图画形像，百姓思其功绩，皆祭祀之。</p>
              <p>　　高获字敬公，汝南新息人也。为人尼首方面。[一]少游学京师，与光武有旧。</p>
              <p>　　师事司徒欧阳歙。歙下狱当断，获冠铁冠，带鈇锧，诣阙请歙。帝虽不赦，而引见之。谓曰：&quot;敬公，朕欲用子为吏，宜改常性。&quot;获对曰：&quot;臣受性于父母，不可改之于陛下。&quot;出便辞去。</p>
              <p>　　注[一]尼首，首象尼丘山，中下四方高也。</p>
              <p>　　三公争辟不应。后太守鲍昱请获，既至门，令主簿就迎，主簿*(曰)*但使骑吏迎之，获闻之，即去。昱遣追请获，获顾曰：&quot;府君但为主簿所欺，不足与谈。&quot;</p>
              <p>　　遂不留。时郡境大旱。获素善天文，晓遁甲，能役使鬼神。昱自往问何以致雨，获曰：&quot;急罢三部督邮，[一]明府当自北出，到三十里亭，雨可致也。&quot;昱从之，果得大雨。每行县，辄轼其闾。[二]获遂远遁江南，卒于石城。[三]石城人思之，共为立祠。</p>
              <p>　　注[一]续汉书曰：&quot;监属县有三部，每部督邮书掾一人。&quot;</p>
              <p>　　注[二]轼，所以礼之。礼记曰&quot;轼视马尾&quot;也。</p>
              <p>　　注[三]石城在今苏州西南。</p>
              <p>　　王乔者，河东人也。显宗世，为叶令。乔有神术，每月朔望，常自县诣台朝。</p>
              <p>　　帝怪其来数，而不见车骑，密令太史伺望之。言其临至，辄有双凫从东南飞来。</p>
              <p>　　于是候凫至，举罗张之，但得一只舄焉。乃诏尚方□视，[一]则四年中所赐尚书官属履也。每当朝时，叶门下鼓不击自鸣，闻于京师。后天下玉棺于堂前，吏人推排，终不摇动。乔曰：&quot;天帝独召我邪？&quot;乃沐浴服饰寝其中，盖便立覆。</p>
              <p>　　宿昔葬于城东，土自成坟。其夕，县中牛皆流汗喘乏，而人无知者。百姓乃为立庙，号叶君祠。牧守每班录，皆先谒拜之。[二]吏人祈祷，无不如应。若有违犯，亦立能为祟。帝乃迎取其鼓，置都亭下，略无复声焉。或云此即古仙人王子乔也。[三]</p>
              <p>　　注[一]说文曰，□亦视也。音真吝反。</p>
              <p>　　注[二]王乔墓在今叶县东。</p>
              <p>　　注[三]刘向列仙传曰：&quot;王子乔，周灵王太子晋也。好吹笙，作凤鸣。游伊洛闲，道士浮丘公接上嵩山。*(二)*[三]十余年后，来于山上，告桓良曰：'告我家，七月七日待我缑氏山头。'果乘白鹤驻山颠，望之不得到，举手谢时人而去。&quot;</p>
              <p>　　谢夷吾字尧卿，会稽山阴人也。少为郡吏，学风角占候。太守第五伦擢为督邮。</p>
              <p>　　时乌程长有臧衅，伦使收案其罪。夷吾到县，无所验，但望合伏哭而还。一县惊怪，不知所为。及还，白伦曰：&quot;窃以占候，知长当死。近三十日，远不过六十日，游魂假息，非刑所加，故不收之。&quot;伦听其言，至月余，果有驿马赍长印绶，上言暴卒。伦以此益礼信之。[一]</p>
              <p>　　注[一]谢承书曰&quot;伦甚崇其道德，转署主簿，使子从受春秋，夷吾待之如师弟子之礼。时或游戏，不肯读书，便白伦行罚，遂成其业&quot;也。</p>
              <p>　　举孝廉，为寿张令，[一]稍迁荆州刺史，[二]迁钜鹿太守。所在爱育人物，有善绩。及伦作司徒，令班固为文荐夷吾曰：&quot;臣闻尧登稷﹑契，政隆太平；舜用皋陶，政致雍熙。殷﹑周虽有高宗﹑昌﹑发之君，犹赖傅说﹑吕望之策，故能克崇其业，允协大中。[三]窃见钜鹿太守会稽谢夷吾，出自东州，厥土涂泥，而英姿挺特，奇伟秀出。才兼四科，行包九德，[四]仁足济时，知周万物。加以少膺儒雅，韬含六籍，推考星度，综校图录，探赜圣秘，观变历征，占天知地，与神合契，据其道德，以经王务。昔为陪隶，与臣从事，奋忠毅之操，躬史鱼之节，董臣严纲，勖臣懦弱，[五]得以免戾，寔赖厥勋。及其应选作宰，惠敷百里，降福弥异，流化若神，爰牧荆州，威行邦国。奉法作政，有周﹑召之风；居俭履约，绍公仪之操。[六]寻功简能，为外台之表；听声察实，为九伯之冠。[七]迁守钜鹿，政合时雍。德量绩谋，有伊﹑吕﹑管﹑晏之任；阐弘道奥，同史苏﹑京房之伦。[八]虽密勿在公，而身出心隐，不殉名以求誉，不驰骛以要宠，念存逊遁，演志箕山。方之古贤，实有伦序；采之于今，超焉绝俗。诚社稷之元龟，大汉之栋甍。[九]宜当拔擢，使登鼎司，上令三辰顺轨于历象，下使五品咸训于嘉时，[一０]必致休征克昌之庆，非徒循法奉职而已。臣以顽驽，器非其畴，[一一]尸禄负乘，夕惕若厉。</p>
              <p>　　[一二]愿乞骸骨，更授夷吾，上以光七曜之明，下以厌率土之望，庶令微臣塞咎免悔。&quot;</p>
              <p>　　注[一]谢承书曰：&quot;县人女子张雨，早丧父母，年五十，不肯嫁，留养孤弟二人，教其学问，各得通经。雨皆为娉娶，皆成善士。夷吾荐于州府，使各选举，表复雨门户。永平十五年，蝗发泰山，流徙郡国，荐食五谷，过寿张界，飞逝不集。&quot;</p>
              <p>　　注[二]谢承书曰：&quot;夷吾雅性明远，能决断罪疑。行部始到南阳县，遇孝章皇帝巡狩，驾幸鲁阳，有诏□荆州刺史入传录见囚徒，诫长吏'勿废旧仪，朕将览焉'。上临西厢南面，夷吾处东厢，分帷隔中央。夷吾所决正一县三百余事，事与上合。而朝廷叹息曰：'诸州刺史尽如此者，朕不忧天下。'常以励髃臣。&quot;</p>
              <p>　　注[三]尚书洪范曰：&quot;皇建其有极。&quot;孔安国注云：&quot;皇，大；极，中也。&quot;</p>
              <p>　　注[四]四科，见文苑传。尚书咎繇陈九德，曰&quot;宽而栗，愿而恭，乱而敬，柔而立，扰而毅，直而温，简而廉，刚而塞，强而义&quot;也。</p>
              <p>　　注[五]董，督也。勖，励也。</p>
              <p>　　注[六]史记公仪休相鲁，拔园葵，去织妇，不与人争利。</p>
              <p>　　注[七]左传曰：&quot;五侯九伯。&quot;杜预注云：&quot;九州之伯也。&quot;</p>
              <p>　　注[八]左传史苏，晋太史，善筮者。京房字君明，善阴阳占候，见前书。</p>
              <p>　　注[九]尚书曰：&quot;格人元龟，罔敢知吉。&quot;元，大也。甍亦栋也。</p>
              <p>　　注[一０]五品，五常之教也，谓父义，母慈，兄友，弟恭，子孝也。训，顺也。</p>
              <p>　　注[一一]畴，类也。</p>
              <p>　　注[一二]易曰：&quot;负且乘，致寇至。&quot;又曰：&quot;夕惕若厉。&quot;言君子终日干干，至于夕，犹怵惕戒惧，若危厉。</p>
              <p>　　后以行春乘柴车，从两吏，[一]冀州刺史上其仪序失中，有损国典，左转下邳令。豫克死日，如期果卒。□其子曰：&quot;汉末当乱，必有发掘露骸之祸。&quot;使悬棺下葬，墓不起坟。[二]</p>
              <p>　　注[一]柴车，贱车也。</p>
              <p>　　注[二]墓谓茔域。坟谓筑土。</p>
              <p>　　时博士勃海郭凤亦好图谶，善说灾异，吉凶占应。先自知死期，豫令弟子市棺敛具，至其日而终。[一]</p>
              <p>　　注[一]棺音古乱反。</p>
              <p>　　杨由字哀侯，蜀郡成都人也。少习易，并七政﹑元气﹑风云占候。为郡文学掾。</p>
              <p>　　时有大雀夜集于库楼上，太守廉范以问由。由对曰：&quot;此占郡内当有小兵，然不为害。&quot;后二十余日，广柔县蛮夷反，杀伤长吏，[一]郡发库兵击之。又有风吹削哺，[二]太守以问由。由对曰：&quot;方当有荐木实者，其色黄赤。&quot;顷之，五官掾献橘数包。</p>
              <p>　　注[一]广柔县属蜀郡，故城在今茂州汶川县西。</p>
              <p>　　注[二]&quot;哺&quot;当作&quot;柿&quot;，音孚废反。颜氏家训曰：&quot;削则札也。左传曰'削而投之'是也。史家假借为'肝肺'字，今俗或作'脯'，或作为'反哺'之'哺'，学士因云'是屏障之名'，非也。风角书曰'庶人之风扬尘转削'，若是屏障，何由可转。&quot;</p>
              <p>　　由尝从人饮，□御者曰：&quot;酒若三行，便宜严驾。&quot;既而趣去。后主人舍有□相杀者，人请问何以知之。由曰：&quot;向社中木上有鸠□，此兵贼之象也。&quot;其言多验。著书十余篇，名曰其平。终于家。</p>
              <p>　　李南字孝山，丹阳句容人也。[一]少笃学，明于风角。和帝永元中，太守马棱坐盗贼事被征，当诣廷尉，吏民不宁，南特通谒贺。棱意有恨，谓曰：&quot;太守不德，今当即罪，而君反相贺邪？&quot;南曰：&quot;旦有善风，明日中时应有吉问，故来称庆。&quot;旦日，棱延望景晏，以为无征；至晡，乃有驿使赍诏书原停棱事。南问其彁留之状。使者曰：&quot;向度宛陵浦里斻，[二]马踠足，是以不得速。&quot;[三]棱乃服焉。后举有道，辟公府，病不行，终于家。</p>
              <p>　　注[一]句容，今润州县也。近句曲山有所容，因名焉。</p>
              <p>　　注[二]宛陵，县，属丹阳郡。斻，以舟济水也。</p>
              <p>　　注[三]踠，屈损也。</p>
              <p>　　南女亦晓家术，为由拳县人妻。晨诣爨室，卒有暴风，妇便上堂从姑求归，辞其二亲。姑不许，乃跪而泣曰：&quot;家世传术，疾风卒起，先吹醦突及井，此祸为妇女主爨者，妾将亡之应。&quot;因着其亡日。乃听还家，如期病卒。</p>
              <p>　　李合字孟节，汉中南郑人也。父颉，以儒学称，官至博士。合袭父业，游太学，通五经。善河洛风星，外质朴，人莫之识。县召署幕门候吏。</p>
              <p>　　和帝即位，分遣使者，皆微服单行，各至州县，观采风谣。使者二人当到益部，投合候舍。时夏夕露坐，合因仰观，问曰：&quot;二君发京师时，宁知朝廷遣二使邪？&quot;</p>
              <p>　　二人默然，惊相视曰：&quot;不闻也。&quot;问何以知之。合指星示云：&quot;有二使星向益州分野，故知之耳。&quot;[一]</p>
              <p>　　注[一]前书觜□、参，益州之分野也。</p>
              <p>　　后三年，其使者一人拜汉中太守，合犹为吏，太守奇其隐德，召署户曹史。时大将军窦宪纳妻，天下郡国皆有礼庆，郡亦遣使。合进谏曰：&quot;窦将军椒房之亲，不修礼德，而专权骄恣，危亡之祸可翘足而待，愿明府一心王室，勿与交通。&quot;</p>
              <p>　　太守固遣之，合不能止，请求自行，许之。合遂所在留彁，以观其变。行至扶风，而宪就国自杀，支党悉伏其诛，凡交通宪者，皆为免官，唯汉中太守不豫焉。</p>
              <p>　　合岁中举孝廉，五迁尚书令，又拜太常。元初四年，代袁敞为司空，数陈得失，有忠臣节。在位四年，坐请托事免。</p>
              <p>　　安帝崩，北乡侯立，复为司徒。及北乡侯病，合阴与少府河南陶范﹑步兵校尉赵直谋立顺帝，会孙程等事先成，故合功不显。明年，坐吏民疾病，仍有灾异，赐策免。将作大匠翟酺上合&quot;潜图大计，以安社稷&quot;，于是录阴谋之功，封合涉都侯，辞让不受。年八十余，卒于家。门人上党冯冑独制服，心丧三年，时人异之。[一]</p>
              <p>　　注[一]家语曰&quot;仲尼既葬，弟子皆家于墓，行心丧之礼。三年丧毕，或去或留&quot;也。</p>
              <p>　　冑字世威，奉世之后也。[一]常慕周伯况﹑闵仲叔之为人，隐处山泽，不应征辟。</p>
              <p>　　注[一]奉代字子明，宣帝时为前将军，见前书也。</p>
              <p>　　合子固，已见前传。弟子历，字季子。清白有节，博学善交，与郑玄﹑陈纪等相结。为新城长，政贵无为。亦好方术。时天下旱，县界特雨。官至奉车都尉。</p>
              <p>　　段翳字符章，广汉新都人也。习易经，明风角。时有就其学者，虽未至，必豫知其姓名。尝告守津吏曰：&quot;某日当有诸生二人，荷担问翳舍处者，幸为告之。&quot;</p>
              <p>　　后竟如其言。又有一生来学，积年，自谓略究要术，辞归乡里。翳为合膏药，并以简书封于筒中，告生曰：&quot;有急发视之。&quot;生到葭萌，与吏争度，津吏檛破从者头。生开筒得书，言到葭萌，与吏□头破者，以此膏里之。生用其言，创者即愈。生叹服，乃还卒业。翳遂隐居窜迹，终于家。</p>
              <p>　　廖扶字文起，[一]汝南平舆人也。习韩诗﹑欧阳尚书，教授常数百人。父为北地太守，永初中，坐羌没郡下狱死。扶感父以法丧身，惮为吏。及服终而叹曰：</p>
              <p>　　&quot;老子有言：'名与身孰亲？'吾岂为名乎！&quot;遂绝志世外。专精经典，尤明天文﹑谶纬，风角﹑推步之术。州郡公府辟召皆不应。就问灾异，亦无所对。</p>
              <p>　　注[一]廖，音力吊反，又音力救反。</p>
              <p>　　扶逆知岁荒，乃聚谷数千斛，悉用给宗族姻亲，又敛葬遭疫死亡不能自收者。</p>
              <p>　　常居先人頉侧，未曾入城市。太守谒焕，[一]先为诸生，从扶学，后临郡，未到，先遣吏修门人之礼，又欲擢扶子弟，固不肯，当时人因号为北郭先生。年八十，终于家。</p>
              <p>　　注[一]谒姓也。</p>
              <p>　　二子，孟举、伟举，并知名。</p>
              <p>　　折像字伯式，广汉雒人也。其先张江者，封折侯，曾孙国为郁林太守，徙广汉，因封氏焉。国生像。</p>
              <p>　　国有赀财二亿，家僮八百人。像幼有仁心，不杀昆虫，不折萌牙。能通京氏易，好黄老言。及国卒，感多藏厚亡之义，[一]乃散金帛资产，周施亲簄。或谏像曰：&quot;君三男两女，孙息盈前，当增益产业，何为坐自殚竭乎？&quot;像曰：&quot;昔□子文有言：'我乃逃祸，非避富也。'[二]吾门户殖财日久，盈满之咎，道家所忌。[三]今世将衰，子又不才。不仁而富，谓之不幸。[四]墙隙而高，其崩必疾也。&quot;智者闻之咸服焉。</p>
              <p>　　注[一]老子曰&quot;多藏必厚亡&quot;也。</p>
              <p>　　注[二]国语曰：&quot;楚成王每出子文之禄，必逃，王止而后复。人谓子文曰：'人生求富而子逃之，何也？'子文曰：'夫从政者，以庇人也。人多旷者，而我取富，是勤人以自封也，死无日矣。我逃死，不逃富。'&quot;注[三]老子曰：&quot;持而盈之，不如其已。金玉满堂，莫之能守。&quot;</p>
              <p>　　注[四]左传曰：&quot;善人富谓之幸，淫人富谓之殃。&quot;</p>
              <p>　　自知亡日，召宾客九族饮食辞诀，忽然而终。时年八十四。家无余资，诸子衰劣如其言云。</p>
              <p>　　樊英字季齐，南阳鲁阳人也。少受业三辅，习京氏易，兼明五经。又善风角、星筭、河洛七纬，推步灾异。[一]隐于壶山之阳，[二]受业者四方而至。州郡前后礼请不应；公卿举贤良方正、有道，皆不行。</p>
              <p>　　注[一]七纬者，易纬稽览图、干凿度、坤灵图、通卦验、是类谋、辨终备也；</p>
              <p>　　书纬琁机钤、考灵耀、刑德放、帝命验、运期授也；诗纬推度灾、记历枢、含神务也；礼纬含文嘉、稽命征、斗威仪也；乐纬动声仪、稽耀嘉、汁图征也；</p>
              <p>　　孝经纬援神契、钩命决也；春秋纬演孔图、元命包、文耀钩、运斗枢、感精符、合诚图、考异邮、保干图、汉含孳、佑助期、握诚图、潜潭巴、说题辞也。</p>
              <p>　　注[二]山在今邓州新城县北，即张衡南都赋云&quot;天封大狐&quot;是也。</p>
              <p>　　尝有暴风从西方起，英谓学者曰：&quot;成都市火甚盛。&quot;因含水西向漱之，乃令记其日时。客后有从蜀都来，云&quot;是日大火，有黑云卒从东起，须臾大雨，火遂得灭&quot;。于是天下称其术蓺。</p>
              <p>　　安帝初，征为博士。至建光元年，复诏公车赐策书，征英及同郡孔乔、[一]李昺、[二]北海郎宗、[三]陈留杨伦、[四]东平王辅六人，[五]唯郎宗、杨伦到洛阳，英等四人并不至。</p>
              <p>　　注[一]谢承书曰&quot;乔字子松，宛人也，学古文尚书、春秋左氏传。常幽居修志，锐意典籍，至乃历年身不出门，乡里莫得瞻见。公车征不行，卒于家&quot;也。</p>
              <p>　　注[二]谢承书曰&quot;昺字子然，酇人也，笃行好学，不羡荣禄。习鲁诗、京氏易。</p>
              <p>　　室家相待如宾。州郡前后礼请不应。举茂才，除召陵令，不到官。公车征不行，卒&quot;也。</p>
              <p>　　注[三]谢承书曰：&quot;宗字仲绥，安丘人也，善京氏易、风角、星筭，推步吉凶。</p>
              <p>　　常负笈荷担卖卜给食，瘠服闲行，人莫得知。安帝诏公车征，策文曰：'郎宗、李昺、孔乔等前比征命，未肯降意。恐主者玩弄，礼意不备，使难进易退之人龙潜不屈其身。各致嘉礼，遣诣公车，将以补察国政，辅朕之不逮。'青州被诏书，遣宗诣公车，对策陈灾异，而为诸儒之表。拜议郎，除吴令。到官一月，时卒暴风，宗占以为京师有大火，定火发时，果如宗言。诸公闻之，表上，博士征。宗耻以占事就征，文书未到，夜悬印绶置厅上遁去，终于家。子顗，自有传。&quot;</p>
              <p>　　注[四]见儒林传。</p>
              <p>　　注[五]谢承书曰：&quot;辅字公助，平陆人也。学公羊传、援神契。常隐居野庐，以道自娱。辟公府，举有道，对策拜郎中。陈灾异，甄吉凶有验，拜议郎，以病逊。安帝公车征，不行，卒于家。&quot;</p>
              <p>　　永建二年，顺帝策书备礼，玄纁征之，复固辞疾笃。乃诏切责郡县，驾载上道。</p>
              <p>　　英不得已，到京，称病不肯起。乃强舆入殿，犹不以礼屈。帝怒，谓英曰：&quot;朕能生君，能杀君；能贵君，能贱君；能富君，能贫君。君何以慢朕命？&quot;英曰：</p>
              <p>　　&quot;臣受命于天。生尽其命，天也；死不得其命，亦天也。陛下焉能生臣，焉能杀臣！臣见暴君如见仇雠，立其朝犹不肯，可得而贵乎？虽在布衣之列，环堵之中，[一]晏然自得，不易万乘之尊，又可得而贱乎？陛下焉能贵臣，焉能贱臣！臣非礼之禄，虽万钟不受；若申其志，虽箪食不厌也。[二]陛下焉能富臣，焉能贫臣！&quot;帝不能屈，而敬其名，使出就太医养疾，月致羊酒。</p>
              <p>　　注[一]环堵，面一堵也。庄子曰&quot;原宪居环堵之中&quot;也。</p>
              <p>　　注[二]箪，笥也。论语曰，颜回在陋巷之中，一箪食，一瓢饮。</p>
              <p>　　至四年三月，天子乃为英设□席，令公车令导，尚书奉引，赐几杖，待以师傅之礼，延问得失。英不敢辞，拜五官中郎将。数月，英称疾笃，诏以为光禄大夫，赐告归。令在所送谷千斛，常以八月致牛一头，酒三斛；如有不幸，祠以中牢。英辞位不受，有诏譬旨勿听。</p>
              <p>　　英初被诏命，佥以为必不降志，及后应对，又无奇谟深策，谈者以为失望。[一]</p>
              <p>　　初，河南张楷与英俱征，既而谓英曰：&quot;天下有二道，出与处也。吾前以子之出，能辅是君也，济斯人也。而子始以不訾之身，怒万乘之主；及其享受爵禄，又不闻匡救之术，进退无所据矣。&quot;</p>
              <p>　　注[一]谢承书曰&quot;南郡王逸素与英善，因与其书，多引古譬喻，劝使就聘。英顺逸议，谈者失望&quot;也。</p>
              <p>　　英既善术，朝廷每有灾异，诏辄下问变复之效，所言多验。[一]</p>
              <p>　　注[一]变灾异复于常也。</p>
              <p>　　初，英着易章句，世名樊氏学，以图纬教授。颍川陈寔少从英学。尝有疾，妻遣婢拜问，英下黙荅拜。寔怪而问之。英曰：&quot;妻，齐也，共奉祭祀，礼无不荅。&quot;</p>
              <p>　　[一]其恭谨若是。年七十余，卒于家。</p>
              <p>　　注[一]礼记曰：&quot;凡非吊丧非见国君，无不荅拜。&quot;</p>
              <p>　　孙陵，灵帝时以谄事宦人为司徒。</p>
              <p>　　陈郡郄巡学传英业，官至侍中。</p>
              <p>　　论曰：汉世之所谓名士者，其风流可知矣。虽□张趣舍，时有未纯，于刻情修容，依倚道蓺，以就其声价，非所能通物方，弘时务也。[一]及征樊英、杨厚，朝廷若待神明，至竟无它异。英名最高，毁最甚。李固、朱穆等以为处士纯盗虚名，无益于用，故其所以然也。然而后进希之以成名，世主礼之以得觽，原其无用亦所以为用，则其有用或归于无用矣。何以言之？夫焕乎文章，时或乖用；本乎礼乐，适末或簄。</p>
              <p>　　[二]及其陶搢绅，藻心性，使由之而不知者，岂非道邈用表，乖之数迹乎？[三]</p>
              <p>　　而或者忽不践之地，赊无用之功，[四]至乃诮噪远术，贱斥国华，[五]以为力诈可以救沦敝，文律足以致宁平，智尽于猜察，道足于法令，虽济万世，其将与夷狄同也。[六]孟轲有言曰：&quot;以夏变夷，不闻变夷于夏。&quot;况有未济者乎！</p>
              <p>　　注[一]易曰：&quot;方以类聚，物以髃分。&quot;</p>
              <p>　　注[二]文章虽美，时敝则不用也。礼乐诚贵，代末则废。</p>
              <p>　　注[三]言文章礼乐，其道邈远，出于常用之表，不可以数迹求也。</p>
              <p>　　注[四]庄子曰：&quot;惠子谓庄子曰：'子言无用。'庄子曰：'知无用而始可与言用矣。夫地非不广且大也，人之所用容足耳。然则侧足而垫之，致黄泉，人尚有用乎？'惠子曰：'无用。'庄子曰：'然则无用之为用也亦明矣。'&quot;垫犹掘也。</p>
              <p>　　注[五]远术谓礼乐，国华谓怀道隐逸之士也。</p>
              <p>　　注[六]前书大人赋曰：&quot;虽济万代，不足以喜。&quot;</p>
              <p>　　校勘记</p>
              <p>　　二七０四页二行背中赤文朱字按：集解引惠栋说，谓案中候握河纪作&quot;背甲赤文成字&quot;。</p>
              <p>　　二七０五页一一行*(李)*少翁校补谓案前书郊祀志拜文成将军者齐人少翁，史不言何姓，&quot;李&quot;字衍。今据删。按：殿本作&quot;李少君&quot;，误。</p>
              <p>　　二七０六页五行甚有虽流宕过诞亦失按：刊误谓案此不成文理，注亦不明，盖非范本真。</p>
              <p>　　二七０七页一行父文孙集解引惠栋说，谓案华阳国志，文公为文孙弟。今按：</p>
              <p>　　父名&quot;文孙&quot;，子不当名&quot;文公&quot;，必有误。</p>
              <p>　　二七０七页三行文公遽趣白诸从事促去按：汲本、殿本&quot;趣&quot;作&quot;起&quot;。</p>
              <p>　　二七０七页一０行湔水出绵道玉垒山按：王先谦谓&quot;绵道&quot;当作&quot;绵虒道&quot;。</p>
              <p>　　二七０七页一一行日数十按：刊误谓旧本有一&quot;到&quot;字，不合刊去。</p>
              <p>　　二七０九页二行忽回向东北按：殿本&quot;回&quot;作&quot;面&quot;。</p>
              <p>　　二七一０页一行许杨按：校补引柳从辰说，谓御览七十二引谢承书及本书，&quot;杨&quot;均作&quot;阳&quot;。</p>
              <p>　　二七一０页六行反乎覆陂当复按：殿本考证王会汾谓案前书翟方进传，此下有&quot;谁云者两黄鹄&quot;六字。</p>
              <p>　　二七一０页一五行晨于都*(官)**[宫]*为杨起庙据汲本、殿本改。</p>
              <p>　　二七一一页二行高获字敬公按：集解引汪文台说，谓御览十一引谢承书作&quot;周获&quot;。</p>
              <p>　　二七一一页六行主簿*(曰)*但使骑吏迎之据刊误删。</p>
              <p>　　二七一二页一一行*(二)**[三]*十余年后据殿本改。按：御览三九、六六二引，并作&quot;三十余年&quot;。</p>
              <p>　　二七一三页八行政隆太平按：下云&quot;政致雍熙&quot;，刊误谓案文势不当骈用两&quot;政&quot;字，盖本是&quot;治&quot;，避唐讳作&quot;化&quot;，后人不知，误改为&quot;政&quot;。</p>
              <p>　　二七一六页一行杨由字哀侯按：古人名与字相应，&quot;哀&quot;疑&quot;衷&quot;之斗。</p>
              <p>　　二七一六页六行哺当作柿&quot;柿&quot;原作&quot;□&quot;，径据殿本、集解本改。按：校补谓木□之&quot;□&quot;本□□，果□之&quot;□&quot;本□□，俗作&quot;□&quot;，□□，今皆斗作&quot;柿&quot;，□市，俗遂皆写□□，辩之不胜辩矣。</p>
              <p>　　二七一九页一行奉代字子明按：汲本、殿本&quot;代&quot;作&quot;世&quot;，此避唐讳，未回改也。</p>
              <p>　　二七二０页八行其先张江者封折侯按：集解引惠栋说，谓华阳国志云江为武威太守，封南阳折侯，因氏焉。案南阳有析县，前汉属宏农，郦元音持益反，颜籀音先历反，字从木，不从手。二七二一页六行善人富谓之幸集解引惠栋说，谓左传&quot;幸&quot;作&quot;赏&quot;。今按：赏与殃韵，作&quot;幸&quot;非也。</p>
              <p>　　二七二一页九行樊英字季齐按：集解引惠栋说，谓&quot;季齐&quot;一作&quot;季高&quot;，见抱朴子。</p>
              <p>　　二七二四页一一行孙陵灵帝时以谄事宦人为司徒按：集解引钱大昭说，谓案灵帝纪，陵为太尉，非司徒。</p>
            </td>
          </tr>
        </table>
        <p>&nbsp;</p><table width="460" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='90.htm'>上一页 </a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='92.htm'>下一页 </a></div>
                  </td>
                </tr>
              </table>
              <p align=center>作者：[南朝宋]范晔 
              <hr width=90%>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
        
      </td>
      <td valign="top" width="19"><img src="rightbg.gif" width="19" height="400"><img src="right.gif" width="19" height="146"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="66" height="21"><img src="bottom1.gif" width="66" height="21"></td>
      <td background="bottombg.gif" width="500"></td>
      <td width="210"></td>
    </tr>
  </table>
</div>
</body>
</html>
