<html>
<head>
<title>后汉书卷八十五　东夷列传　第七十五</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0">
    <tr>
      <td width="239" height="24"><img src="up1.gif" width="239" height="24"></td>
      <td width="537" background="up1bg.gif"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="167" height="49"><img src="up2left.gif" width="167" height="49"></td>
      <td valign="bottom"><img src="bg.gif" width="50" height="20"><a href="content.htm"><img src="top.gif" width="46" height="15" border="0"></a><img src="bg.gif" width="40" height="7"><a href="94.htm"><img src="last.gif" width="46" height="15" border="0"></a><img src="bg.gif" width="40" height="30"><a href="96.htm"><img src="next.gif" width="46" height="15" border="0"></a></td>
      <td width="19" background="rightbg.gif">&nbsp;</td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td valign="top" width="66" background="leftbg.gif"><img src="up3.gif" width="66" height="580"></td>
      <td valign="top" align="center"> 
        <table width="520" cellspacing="0" cellpadding="0" align="center" border="0">
          <tr> 
            <td> 
              <p align="center">&nbsp;</p>
              <p align="center" class="h">后汉书卷八十五　东夷列传　第七十五</p>
            </td>
          </tr>
        </table>
        <br>
        <table width="520" border="0" cellspacing="0" cellpadding="0" align="center">
          <tr> 
            <td>　　王制云：&quot;东方曰夷。&quot;夷者，柢也，言仁而好生，万物柢地而出。[一]故天性柔顺，易以道御，至有君子﹑不死之国焉。[二]夷有九种，[三]曰畎夷，于夷，方夷，黄夷，白夷，赤夷，玄夷，风夷，阳夷。[四]故孔子欲居九夷也。
              <p>　　注[一]事见风俗通。</p>
              <p>　　注[二]山海经曰：&quot;君子国衣冠带□，食兽，使二文虎在旁。&quot;外国图曰：&quot;去琅邪三万里。&quot;山海经又曰：&quot;不死人在交胫东，其为人黑色，寿不死。&quot;并在东方也。</p>
              <p>　　注[三]竹书纪年曰&quot;后芬发即位三年，九夷来御&quot;也。</p>
              <p>　　注[四]竹书纪年曰&quot;后泄二十一年，命畎夷，白夷，赤夷，玄夷，风夷，阳夷。</p>
              <p>　　后相即位二年，征黄夷。七年，于夷来宾，后少康即位，方夷来宾&quot;也。</p>
              <p>　　昔尧命羲仲宅嵎夷，曰旸谷，盖日之所出也。[一]夏后氏太康失德，夷人始畔。</p>
              <p>　　[二]自少康已后，世服王化，遂宾于王门，献其乐舞。[三]桀为暴虐，诸夷内侵，殷汤革命，伐而定之。至于仲丁，蓝夷作寇。[四]自是或服或畔，三百余年。武乙衰敝，东夷□盛，遂分迁淮﹑岱，渐居中土。[五]</p>
              <p>　　注[一]孔安国尚书注曰&quot;东方之地曰嵎夷。旸谷，日之所出也&quot;。</p>
              <p>　　注[二]太康，启之子也。盘于游田，十旬不反，不恤人事，为羿所逐也。</p>
              <p>　　注[三]少康，帝仲康之孙，帝相子也。竹书纪年曰：&quot;后发即位年，诸夷宾于王门，诸夷入舞。&quot;</p>
              <p>　　注[四]仲丁，殷大戊之子也。竹书纪年曰&quot;仲丁即位，征于蓝夷&quot;也。</p>
              <p>　　注[五]武乙，帝庚丁之子，无道，为革囊盛血，仰而射之，命曰&quot;射天&quot;也。</p>
              <p>　　及武王灭纣，肃慎来献石砮﹑楛矢。管﹑蔡畔周，乃招诱夷狄，周公征之，遂定东夷。[一]康王之时，肃慎复至。后徐夷僭号，乃率九夷以伐宗周，西至河上。穆王畏其方炽，乃分东方诸侯，命徐偃王主之。[二]偃王处潢池东，地方五百里，[三]行仁义，陆地而朝者三十有六国。穆王后得骥騄之乘，[四]乃使造父御以告楚，令伐徐，一日而至。[五]于是楚文王大举兵而灭之。偃王仁而无权，不忍□其人，故致于败。乃北走彭城武原县东山下，百姓随之者以万数，因名其山为徐山。[六]厉王无道，淮夷入寇，王命虢仲征之，不克，宣王复命召公伐而平之。[七]及幽王淫乱，四夷交侵，至齐桓修霸，攘而却焉。及楚灵会申，亦来豫盟。[八]后越迁琅邪，与共征战，遂陵暴诸夏，侵灭小邦。</p>
              <p>　　注[一]尚书武王崩，三监及淮夷畔，周公征之，作大诰。又曰，成王既伐管叔﹑蔡叔，灭淮夷。</p>
              <p>　　注[二]博物志曰：&quot;徐君宫人娠而生卵，以为不祥，弃于水滨。孤独母有犬名鹄仓，*(持)**[得]*所弃卵，衔以归母，母覆暖之，遂成小儿，生而偃，故以为名。宫人闻之，乃更录取。长袭为徐君。&quot;尸子曰&quot;偃王有筋而无骨，故曰偃&quot;也。</p>
              <p>　　注[三]水经注曰，黄水一名汪水，与泡水合，至沛入泗。自山阳以东，海陵以北，其地当之也。</p>
              <p>　　注[四]史记曰：&quot;造父以善御幸于周缪王，得赤骥﹑盗骊﹑骅骝﹑騄耳之驷，西巡狩，乐而忘归。&quot;</p>
              <p>　　注[五]造父，解见蔡邕传。</p>
              <p>　　注[六]武原，县，故城在今泗州下邳县北。徐山在其东。博物志曰&quot;徐王妖异不常。武原县东十里，见有徐山石室祠处。偃王沟通陈蔡之闲，得朱弓朱矢，以己得天瑞，自称偃王。穆王闻之，遣使乘驷，一日至楚，伐之。偃王仁，不忍□，为楚所败，北走此山&quot;也。</p>
              <p>　　注[七]毛诗序曰：&quot;江汉，尹吉甫美宣王也。能兴衰拨乱，命召公平淮夷。&quot;其诗曰：&quot;江汉浮浮，武夫滔滔。匪安匪游，淮夷来求。王命召虎，式辟四方，彻我土疆。&quot;</p>
              <p>　　注[八]左传楚灵王﹑蔡侯﹑陈侯﹑郑伯﹑许男﹑淮夷会于申。</p>
              <p>　　秦并六国，其淮﹑泗夷皆散为民户。陈涉起兵，天下崩溃，燕人韂满避地朝鲜，[一]因王其国。百有余岁，武帝灭之，于是东夷始通上京。王莽篡位，貊人寇边。[二]建武之初，复来朝贡。时辽东太守祭肜威詟北方，声行海表，于是濊﹑貊﹑倭﹑韩万里朝献，故章﹑和已后，使聘流通。逮永初多难，始入寇钞；桓、灵失政，渐滋曼焉。</p>
              <p>　　注[一]前书曰&quot;朝鲜王满，燕人。自始全燕时，尝略属真番、朝鲜，为置吏筑障。汉兴属[燕]，燕王卢绾反入匈奴，满亡命东走，渡浿水，居秦故空地，稍役属朝鲜蛮夷及故燕、齐亡*(任)*[在]者，王之，都王险&quot;也。</p>
              <p>　　注[二]前书莽发高句丽兵当伐胡，不欲行，郡县强迫之，皆亡出塞，因犯[法]</p>
              <p>　　为寇。州郡归咎于高句丽侯驺，严尤奏言貉人犯法，不从驺起，宜慰安之。</p>
              <p>　　自中兴之后，四夷来宾，虽时有乖畔，而使驿不绝，故国俗风土，可得略记。</p>
              <p>　　东夷率皆土著，□饮酒歌舞，或冠弁衣锦，器用俎豆。所谓中国失礼，求之四夷者也。[一]凡蛮、夷、戎、狄总名四夷者，犹公、侯、伯、子、男皆号诸侯云。</p>
              <p>　　注[一]左传曰，仲尼学鸟名[官]于郯子，既而告人曰：&quot;吾闻之，天子失官，学在四夷，其信也。&quot;</p>
              <p>　　夫余国，在玄菟北千里。南与高句骊，东与挹娄，西与鲜卑接，北有弱水。地方二千里，本濊地也。</p>
              <p>　　初，北夷索离国王出行，[一]其侍儿于后□身，[二]王还，欲杀之。侍儿曰：&quot;前见天上有气，大如鸡子，来降我，因以有身。&quot;王囚之，后遂生男。王令置于豕牢，[三]豕以口气嘘之，不死。复徙于马兰，[四]马亦如之。王以为神，乃听母收养，名曰东明。东明长而善射，王忌其猛，复欲杀之。东明奔走，南至掩□水，[五]以弓击水，鱼□皆聚浮水上，东明乘之得度，因至夫余而王之焉。于东夷之域，最为平敞，土宜五谷。出名马、赤玉、貂豽，[六]大珠如酸枣。以员栅为城，有宫室、仓库、牢狱。其人麤大强勇而谨厚，不为寇钞。以弓矢刀矛为兵。以六畜名官，有马加、牛加、狗加，其邑落皆主属诸加。食饮用俎豆，会同拜爵洗爵，揖让升降。以腊月祭天，大会连日，饮食歌舞，名曰&quot;迎鼓&quot;。是时断刑狱，解囚徒。有军事亦祭天，杀牛，以缟占其吉凶。[七]行人无昼夜，好歌吟，音声不绝。其俗用刑严急，被诛者皆没其家人为奴婢。盗一责十二。男女淫皆杀之，尤治恶妒妇，既杀，复尸于山上。兄死妻嫂。死则有旘无棺。杀人殉葬，多者以百数。其王葬用玉匣，汉朝常豫以玉匣付玄菟郡，王死则迎取以葬焉。</p>
              <p>　　注[一]&quot;索&quot;或作&quot;橐&quot;，音度洛反。</p>
              <p>　　注[二]□音人鸩反。</p>
              <p>　　注[三]牢，圈也。</p>
              <p>　　注[四]兰即栏也。</p>
              <p>　　注[五]今高丽中有盖斯水，疑此水是也。</p>
              <p>　　注[六]豽似豹，无前足，音奴八反。</p>
              <p>　　注[七]魏志曰：&quot;牛缟解者为凶，合者为吉。&quot;</p>
              <p>　　建武中，东夷诸国皆来献见。二十五年，夫余王遣使奉贡，光武厚荅报之，于是使命岁通。至安帝永初五年，夫余王始将步骑七八千人寇钞乐浪，杀伤吏民，后复归附。永宁元年，乃遣嗣子尉仇台*(印)**[诣]*阙贡献，天子赐尉仇台印绶金彩。顺帝永和元年，其王来朝京师，帝作黄门鼓吹、角抵戏以遣之。桓帝延熹四年，遣使朝贺贡献。永康元年，王夫台将二万余人寇玄菟，玄菟太守公孙域击破之，斩首千余级。至灵帝熹平三年，复奉章贡献。夫余本属玄菟，献帝时，其王求属辽东云。</p>
              <p>　　挹娄，古肃慎之国也。在夫余东北千余里，东滨大海，南与北沃沮接，不知其北所极。土地多山险。人形似夫余，而言语各异。有五谷、麻布，出赤玉、好貂。无君长，其邑落各有大人。处于山林之闲，土气极寒，常为穴居，以深为贵，大家至接九梯。好养豕，食其肉，衣其皮。冬以豕膏涂身，厚数分，以御风寒。夏则裸袒，以尺布蔽其前后。其人臭秽不絜，作厕于中，圜之而居。自汉兴已后，臣属夫余。种觽虽少，而多勇力，处山险，又善射，发能入人目。</p>
              <p>　　弓长四尺，力如弩。矢用楛，长一尺八寸，青石为镞，镞皆施毒，中人即死。</p>
              <p>　　便乘船，好寇盗，邻国畏患，而卒不能服。东夷夫余饮食类*(此)*皆用俎豆，唯挹娄独无，法俗最无纲纪者也。</p>
              <p>　　高句骊，在辽东之东千里，南与朝鲜、濊貊，东与沃沮，北与夫余接。地方二千里，多大山深谷，人随而为居。少田业，力作不足以自资，故其俗节于饮食，而好修宫室。东夷相传以为夫余别种，故言语法则多同，而跪拜曳一脚，行步皆走。凡有五族，有消奴部，绝奴部，顺奴部，灌奴部，桂娄部。[一]本消奴部为王，稍微弱，后桂娄部代之。其置官，有相加、对卢、沛者、古邹大加、[二]</p>
              <p>　　主簿、优台、使者、帛衣先人。武帝灭朝鲜，以高句骊为县，[三]使属玄菟，赐鼓吹伎人。其俗淫，皆絜净自□，暮夜辄男女髃聚为倡乐。好祠鬼神、社稷、零星，[四]以十月祭天大会，名曰&quot;东盟&quot;。其国东有大穴，号禭神，亦以十月迎而祭之。其公会衣服皆锦绣，金银以自饰。大加、主簿皆着帻，如冠帻而无后；其小加着折风，形如弁。无牢狱，有罪，诸加评议便杀之，没入妻子为奴婢。其昏姻皆就妇家，生子长大，然后将还，便稍营送终之具。金银财币尽于厚葬，积石为封，亦种松柏。其人性凶急，有气力，习战□，好寇钞，沃沮、东濊皆属焉。</p>
              <p>　　注[一]案今高骊五部：一曰内部，一名黄部，即桂娄部也；二曰北部，一名后部，即绝奴部也；三曰东部，一名左部，即顺奴部也；四曰南部，一名前部，即灌奴部也；五曰西部，一名右部，即消奴部也。</p>
              <p>　　注[二]古邹大加，高骊掌*(贺)**[宾]*客之官，如鸿胪也。</p>
              <p>　　注[三]前书元封中，定朝鲜为真番、临屯、乐浪、玄菟四*(部)**[郡]*。</p>
              <p>　　注[四]前书音义：&quot;龙星左角曰天田，则农祥也。辰日祠以牛，号曰零星。&quot;风俗通曰&quot;辰之神为灵星&quot;，故以辰日祠于东南也。</p>
              <p>　　句骊一名貊*(耳)*。有别种，依小水为居，因名曰小水貊。出好弓，所谓&quot;貊弓&quot;是也。[一]</p>
              <p>　　注[一]魏氏春秋曰：&quot;辽东郡西安平县北，有小水南流入海，句骊别种因名之小水貊。&quot;</p>
              <p>　　王莽初，发句骊兵以伐匈奴，其人不欲行，强迫遣之，皆亡出塞为寇盗。辽西大尹田谭追击，战死。莽令其将严尤击之，诱句骊侯驺入塞，斩之，传首长安。</p>
              <p>　　莽大说，更名高句骊王为下句骊侯，于是貊人寇边愈甚。建武八年，高句骊遣使朝贡，光武复其王号。二十三年冬，句骊蚕支落大加戴升等万余口诣乐浪内属。二十五年春，句骊寇右北平、渔阳、上谷、太原，而辽东太守祭肜以恩信招之，皆复款塞。</p>
              <p>　　后句骊王宫生而开目能视，国人怀之，及长勇壮，数犯边境。和帝元兴元年春，复入辽东，寇略六县，太守耿夔击破之，斩其渠帅。安帝永初五年，宫遣使贡献，求属玄菟。元初五年，复与濊貊寇玄菟，攻华丽城。[一]建光元年春，幽州刺史冯焕、玄菟太守姚光、辽东太守蔡讽等将兵出塞击之，捕斩濊貊渠帅，获兵马财物。宫乃遣嗣子遂成将二千余人逆光等，遣使诈降；光等信之，遂成因据险□以遮大军，而潜遣三千人攻玄菟、辽东，焚城郭，杀伤二千余人。于是发广阳、渔阳、右北平、涿郡属国三千余骑同救之，而貊人已去。夏，复与辽东鲜卑八千余人攻辽队，[二]杀略吏人。蔡讽等追击于新昌，战殁，功曹耿耗、兵曹掾龙端、兵马掾公孙酺以身扞讽，俱没于陈，死者百余人。秋，宫遂率马韩、濊貊数千骑围玄菟。夫余王遣子尉仇台将二万余人，与州郡□力讨破之，斩首五百余级。</p>
              <p>　　注[一]华丽，县，属乐浪郡。</p>
              <p>　　注[二]县名，属辽东郡也。</p>
              <p>　　是岁宫死，子遂成立。姚光上言欲因其丧发兵击之，议者皆以为可许。尚书陈忠曰：&quot;宫前桀黠，光不能讨，死而击之，非义也。宜遣吊问，因责让前罪，赦不加诛，取其后善。&quot;安帝从之。明年，遂成还汉生口，诣玄菟降。诏曰：&quot;遂成等桀逆无状，当斩断葅醢，以示百姓，幸会赦令，乞罪请降。鲜卑、濊貊连年寇钞，驱略小民，动以千数，而裁送数十百人，非向化之心也。自今已后，不与县官战□而自以亲附送生口者，皆与赎直，缣人四十匹，小口半之。&quot;</p>
              <p>　　遂成死，子伯固立。其后濊貊率服，东垂少事。顺帝阳嘉元年，置玄菟郡屯田六部。质、桓之闲，复犯辽东西安平，杀带方令，[一]掠得乐浪太守妻子。建宁二年，玄菟太守耿临讨之，斩首数百级，伯固降服，乞属玄菟云。</p>
              <p>　　注[一]郡国志西安平、带方，县，并属辽东郡。</p>
              <p>　　东沃沮在高句骊盖马大山之东，[一]东滨大海；北与挹娄、夫余，南与濊貊接。</p>
              <p>　　其地东西夹，南北长，[二]可折方千里。土肥美，背山向海，宜五谷，善田种，有邑落长帅。人性质直强勇，便持矛步战。言语、食饮、居处、衣服有似句骊。</p>
              <p>　　其葬，作大木旘，长十余丈，开一头为户，新死者先假埋之，令皮肉尽，乃取骨置旘中。家人皆共一旘，刻木如*(主)**[生]*，随死者为数焉。</p>
              <p>　　注[一]盖马，县名，属玄菟郡。其山在今平壤城西。平壤即王险城也。</p>
              <p>　　注[二]夹音狭。</p>
              <p>　　武帝灭朝鲜，以沃沮地为玄菟郡。后为夷貊所侵，徙郡于高句骊西北，更以沃沮为县，属乐浪东部都尉。至光武罢都尉官，后皆以封其渠帅，为沃沮侯。其土迫小，介于大国之闲，遂臣属句骊。句骊复置其中大人*(遂)*为使者，以相监领，*(贵)**[责]*其租税，貂布鱼盐，海中食物，发美女为婢妾焉。</p>
              <p>　　又有北沃沮，一名置沟娄，去南沃沮八百余里。其俗皆与南同。界南接挹娄。</p>
              <p>　　挹娄人□乘船寇抄，北沃沮畏之，每夏辄臧于岩穴，至冬船道不通，乃下居邑落。其耆老言，尝于海中得一布衣，其形如中人衣，而两袖长三丈。又于岸际见一人乘破船，顶中复有面，与语不通，不食而死。又说海中有女国，无男人。或传其国有神井，窥之辄生子云。[一]</p>
              <p>　　注[一]魏志曰，毌丘俭遣王颀追句骊王宫，穷沃沮东界，问其耆老所传云。</p>
              <p>　　濊北与高句骊、沃沮，南与辰韩接，东穷大海，西至乐浪。濊及沃沮、句骊，本皆朝鲜之地也。昔武王封箕子于朝鲜，箕子教以礼义田蚕，又制八条之教。[一]</p>
              <p>　　其人终不相盗，无门户之闭。妇人贞信。饮食以笾豆。其后四十余世，至朝鲜侯准，自称王。汉初大乱，燕、齐、赵人往避地者数万口，而燕人韂满击破准而自王朝鲜，传国至孙右渠。元朔元年，[二]濊君南闾等畔右渠，率二十八万口诣辽东内属，武帝以其地为苍海郡，数年乃罢。至元封三年，灭朝鲜，分置乐浪、临屯、玄菟、真番四*(部)**[郡]*。[三]至昭帝始元五年，罢临屯、真番，以并乐浪、玄菟。玄菟复徙居句骊。自单单大领已东，沃沮、濊貊悉属乐浪。后以境土广远，复分领东七县，置乐浪东部都尉。自内属已后，风俗稍薄，法禁亦浸多，至有六十余条。建武六年，省都尉官，遂弃领东地，悉封其渠帅为县侯，皆岁时朝贺。</p>
              <p>　　注[一]前书曰，箕子教以八条者，相杀者以当时偿杀，相伤者以谷偿，相盗者男没入为其家奴，女子为婢，欲自赎者人五十万。音义曰：&quot;八条不具见也。&quot;</p>
              <p>　　注[二]武帝年也。</p>
              <p>　　注[三]番音潘。</p>
              <p>　　无大君长，其官有侯、邑君、三老。耆旧自谓与句骊同种，言语法俗大抵相类。</p>
              <p>　　其人性愚箻，少嗜欲，不请□。男女皆衣曲领。其俗重山川，山川各有部界，不得妄相干涉。同姓不昏。多所忌讳，疾病死亡，辄捐弃旧宅，更造新居。知种麻，养蚕，作挠布。晓候星宿，豫知年岁丰约。常用十月祭天，昼夜饮酒歌舞，名之为&quot;舞天&quot;。又祠虎以为神。邑落有相侵犯者，辄相罚，责生口牛马，名之为&quot;责祸&quot;。杀人者偿死。少寇盗。能步战，作矛长三丈，或数人共持之。</p>
              <p>　　乐浪□弓出其地。又多文豹，有果下马，[一]海出班鱼，使来皆献之。</p>
              <p>　　注[一]高三尺，乘之可于果树下行。</p>
              <p>　　韩有三种：一曰马韩，二曰辰韩，三曰弁辰。马韩在西，有五十四国，其北与乐浪，南与倭接。辰韩在东，十有二国，其北与濊貊接。弁辰在辰韩之南，亦十有二国，其南亦与倭接。凡七十八国，伯济是其一国焉。大者万余户，小者数千家，各在山海闲，地合方四千余里，东西以海为限，皆古之辰国也。马韩最大，共立其种为辰王，都目支国，尽王三韩之地。其诸国王先皆是马韩种人焉。</p>
              <p>　　马韩人知田蚕，作挠布。出大栗如梨。有长尾鸡，尾长五尺。邑落杂居，亦无城郭。作土室，形如頉，开户在上。不知跪拜。无长幼男女之别。不贵金宝锦罽，不知骑乘牛马，唯重璎珠，以缀衣为饰，及县颈垂耳。大率皆魁头露紒，[一]</p>
              <p>　　布袍草履。其人壮勇，少年有筑室作力者，辄以绳贯脊皮，缒以大木，嚾呼为健。常以五月田竟祭鬼神，昼夜酒会，髃聚歌舞，舞辄数十人相随蹋地为节。</p>
              <p>　　十月农功毕，亦复如之。诸国邑各以一人主祭天神，号为&quot;天君&quot;。又立苏涂，[二]建大木以县铃鼓，事鬼神。其南界近倭，亦有文身者。</p>
              <p>　　注[一]魁头犹科头也，谓以发萦绕成科结也。紒音计。</p>
              <p>　　注[二]魏志曰：&quot;诸国各有别邑，为苏涂，诸亡逃至其中，皆不还之。苏涂之义，有似浮屠。&quot;</p>
              <p>　　辰韩，耆老自言秦之亡人，避苦役，适韩国，马韩割东界地与之。其名国为邦，弓为弧，贼为寇，行酒为行觞，相呼为徒，有似秦语，故或名之为秦韩。有城栅屋室。诸小别邑，各有渠帅，大者名臣智，次有俭侧，次有樊秖，次有杀奚，次有邑借。[一]土地肥美，宜五谷。知蚕桑，作缣布。乘驾牛马。嫁娶以礼。</p>
              <p>　　行者让路。国出铁，濊、倭、马韩并从巿之。凡诸*(货)**[贸]*易，皆以铁为货。俗□歌舞饮酒鼓瑟。儿生欲令其头扁，皆押之以石。[二]</p>
              <p>　　注[一]皆其官名。</p>
              <p>　　注[二]扁音补典反。</p>
              <p>　　弁辰与辰韩杂居，城郭衣服皆同，言语风俗有异。其人形皆长大，美发，衣服絜清。而刑法严峻。其国近倭，故颇有文身者。</p>
              <p>　　初，朝鲜王准为韂满所破，乃将其余觽数千人走入海，攻马韩，破之，自立为韩王。准后灭绝，马韩人复自立为辰王。建武二十年，韩人廉斯人苏马諟等诣乐浪贡献。[一]光武封苏马諟为汉廉斯邑君，使属乐浪郡，四时朝谒。灵帝末，韩﹑濊并盛，郡县不能制，百姓苦乱，多流亡入韩者。</p>
              <p>　　注[一]廉斯，邑名也。諟音是。</p>
              <p>　　马韩之西，海□上有州胡国。其人短小，髡头，衣韦衣，有上无下。好养牛豕。</p>
              <p>　　乘船往来，货市韩中。</p>
              <p>　　倭在韩东南大海中，依山□为居，凡百余国。自武帝灭朝鲜，使驿通于汉者三十许国，国皆称王，世世传统。其大倭王居邪马台国。[一]乐浪郡徼，去其国万二千里，去其西北界拘邪韩国七千余里。其地大较在会稽东冶之东，与朱崖﹑儋耳相近，故其法俗多同。</p>
              <p>　　注[一]案：今名邪摩*(惟)**[堆]*，音之讹也。</p>
              <p>　　土宜禾稻﹑麻纻﹑蚕桑，知织绩为缣布。出白珠﹑青玉。其山有丹土。气温□，冬夏生菜茹。无牛马虎豹羊鹊。[一]其兵有矛﹑楯﹑木弓，竹矢或以骨为镞。男子皆黥面文身，以其文左右大小别尊卑之差。其男衣皆横幅结束相连。女人被发屈紒，衣如单被，贯头而着之；并以丹朱坋身，[二]如中国之用粉也。有城栅屋室。父母兄弟异处，唯会同男女无别。饮食以手，而用笾豆。俗皆徒跣，以蹲踞为恭敬。人性嗜酒。多寿考，至百余岁者甚觽。国多女子，大人皆有四五妻，其余或两或三。女人不淫不妒。又俗不盗窃，少争讼。犯法者没其妻子，重者灭其门族。其死停丧十余日，家人哭泣，不进酒食，而等类就歌舞为乐。灼骨以卜，用决吉凶。行来度海，令一人不栉沐，不食肉，不近妇人，名曰&quot;持衰&quot;。</p>
              <p>　　若在涂吉利，则雇以财物；如病疾遭害，以为持衰不谨，便共杀之。</p>
              <p>　　注[一]&quot;鹊&quot;或作&quot;鸡&quot;。</p>
              <p>　　注[二]说文曰：&quot;坋，尘也。&quot;音蒲顿反。</p>
              <p>　　建武中元二年，倭奴国奉贡朝贺，使人自称大夫，倭国之极南界也。光武赐以印绶。安帝永初元年，倭国王帅升等献生口百六十人，愿请见。</p>
              <p>　　桓﹑灵闲，倭国大乱，更相攻伐，历年无主。有一女子名曰卑弥呼，年长不嫁，事鬼神道，能以妖惑觽，于是共立为王。侍婢千人，少有见者，唯有男子一人给饮食，传辞语。居处宫室楼观城栅，皆持兵守韂。法俗严峻。</p>
              <p>　　自女王国东度海千余里至拘奴国，虽皆倭种，而不属女王。自女王国南四千余里至朱儒国，人长三四尺。自朱儒东南行船一年，至裸国﹑黑齿国，使驿所传，极于此矣。</p>
              <p>　　会稽海外有东鳀人，[一]分为二十余国。又有夷洲及澶洲。传言秦始皇遣方士徐福将童男女数千人入海，[二]求蓬莱神仙不得，徐福畏诛不敢还，遂止此洲，世世相承，有数万家。人民时至会稽市。会稽东冶县人有入海行遭风，流移至澶洲者。所在绝远，不可往来。[三]</p>
              <p>　　注[一]鳀音达奚反。</p>
              <p>　　注[二]事见史记。</p>
              <p>　　注[三]沉莹临海水土志曰&quot;夷洲在临海东南，去郡二千里。土地无霜雪，草木不死。四面是山溪。人皆髡发穿耳，女人不穿耳。土地饶沃，既生五谷，又多鱼肉。有犬。尾短如□尾状。此夷舅姑子妇卧息共一大黙，略不相避。地有铜铁，唯用鹿格为矛以战□，摩砺青石以作*(弓)*矢*[镞]*。取生鱼肉杂贮大瓦器中，以盐卤之，历月所日，乃啖食之，以为上肴&quot;也。</p>
              <p>　　论曰：昔箕子违衰殷之运，避地朝鲜。始其国俗未有闻也，及施八条之约，使人知禁，遂乃邑无淫盗，门不夜扃，[一]回顽薄之俗，就宽略之法，行数百千年，故东夷通以柔谨为风，异乎三方者也。苟政之所畅，则道义存焉。仲尼怀愤，以为九夷可居。或疑其陋。子曰：&quot;君子居之，何陋之有！&quot;亦徒有以焉尔。其后遂通接商贾，渐交上国。而燕人韂满扰杂其风，[二]于是从而浇异焉。老子曰：&quot;法令滋章，盗贼多有。&quot;若箕子之省□文条而用信义，其得圣贤作法之原矣！</p>
              <p>　　注[一]扃，关也。</p>
              <p>　　注[二]扰，乱也。</p>
              <p>　　赞曰：宅是嵎夷，曰乃旸谷。巢山潜海，厥区九族。嬴末纷乱，燕人违难。[一]</p>
              <p>　　杂华浇本，遂通有汉。[二]眇眇偏译，或从或畔。[三]</p>
              <p>　　注[一]谓韂满也。</p>
              <p>　　注[二]韂满入朝鲜，既杂华夏之风，又浇薄其本化，以至通于汉也。</p>
              <p>　　注[三]偏，远也。</p>
              <p>　　校勘记</p>
              <p>　　二八０七页九行后芬发即位三年按：殿本无&quot;发&quot;字。汲本&quot;三&quot;作&quot;二&quot;。</p>
              <p>　　二八０九页三行*(持)**[得]*所弃卵按：校补引柳从辰说，谓&quot;持&quot;乃&quot;得&quot;之斗，博物志及御览九百四引徐偃王志可证，各本注失正。今据改。</p>
              <p>　　二八一０页二行汉兴属*[燕]*据前书朝鲜传补。</p>
              <p>　　二八一０页三行及故燕齐亡*(任)**[在]*者据汲本﹑殿本改。</p>
              <p>　　二八一０页四行因犯*[法]*为寇据前书王莽传补。</p>
              <p>　　二八一０页六行而使驿不绝按：刊误谓&quot;驿&quot;当作&quot;译&quot;。邮驿中国可有之，不可通于四夷，自前书皆言&quot;使译&quot;，使即使者，译则译人。</p>
              <p>　　二八一０页九行仲尼学鸟名*[官]*于郯子汲本﹑殿本&quot;鸟&quot;作&quot;官&quot;。按：仲尼学鸟名官于郯子，见左传昭公十七年，今补一&quot;官&quot;字。</p>
              <p>　　二八一一页四行有马加牛加狗加校补谓魏志作&quot;有马加﹑牛加﹑猪加﹑狗加﹑犬使&quot;。今按：魏志&quot;犬使&quot;之&quot;犬&quot;，宋本皆作&quot;大&quot;。</p>
              <p>　　二八一一页七行尤治恶妒妇按：校补谓通志作&quot;尤憎妒妇&quot;，此&quot;治&quot;字亦当作&quot;憎&quot;，盖后人回改之失。</p>
              <p>　　二八一一页八行死则有旘无棺校补谓魏志作&quot;有棺无旘&quot;，通志同，此误。今按：</p>
              <p>　　百衲本三国志亦作&quot;有旘无棺&quot;，不误，校补说非。</p>
              <p>　　二八一一页一五行豽似豹按：原作&quot;貂似豽&quot;，斗，径据汲本﹑殿本改正。</p>
              <p>　　二八一二页五行玄菟太守公孙域按：集解引惠栋说，谓东观记﹑魏志公孙度传&quot;域&quot;皆作&quot;□&quot;。</p>
              <p>　　二八一二页一三行东夷夫余饮食类*(此)*皆用俎豆据刊误删。</p>
              <p>　　二八一三页三行有消奴部按：集解引惠栋说，谓&quot;消&quot;魏志作&quot;涓&quot;。</p>
              <p>　　二八一三页五行古邹大加按：魏志作&quot;古雏加&quot;。</p>
              <p>　　二八一三页五行优台使者按：补注谓魏志&quot;使者&quot;上有&quot;丞&quot;字。</p>
              <p>　　二八一三页五行帛衣先人补注谓魏志&quot;帛&quot;作&quot;皁&quot;。今按：皁帛形近易混。赵一清三国志注补引寰宇记，&quot;皁衣头大兄，东夷相传所谓皁衣先人也&quot;，字亦作&quot;皁&quot;。</p>
              <p>　　二八一三页七行其国东有大穴号禭神按：校补谓&quot;禭&quot;魏志﹑通志并作&quot;隧&quot;。</p>
              <p>　　二八一三页一四行古邹大加高骊掌*(贺)**[宾]*客之官据汲本﹑殿本改。</p>
              <p>　　二八一四页一行定朝鲜为真番临屯乐浪玄菟四*(部)**[郡]*按：张森楷校勘记谓&quot;部&quot;字当依前书作&quot;郡&quot;。今据改。</p>
              <p>　　二八一四页四行句骊一名貊*(耳)*有别种集解引沉钦韩说，谓案文当云&quot;句骊有别种，一名貊耳&quot;。按：校补谓通志但云&quot;名貊&quot;，无&quot;耳&quot;字，此&quot;耳&quot;字衍。今据删。</p>
              <p>　　二八一四页七行诱句骊侯驺入塞按：集解引惠栋说，谓魏志&quot;驺&quot;作&quot;騊&quot;，前书王莽传作&quot;驺&quot;。</p>
              <p>　　二八一四页一一行国人怀之殿本考证谓魏志&quot;怀&quot;作&quot;恶&quot;。按：校补谓&quot;怀&quot;当为&quot;□&quot;之斗，古&quot;怀&quot;字多混为&quot;怌&quot;，故转写易斗。</p>
              <p>　　二八一四页一三行辽东太守蔡讽集解引惠栋说，谓魏志﹑北史&quot;讽&quot;作&quot;风&quot;。</p>
              <p>　　今按：安帝纪作&quot;讽&quot;，通鉴同。</p>
              <p>　　二八一五页四行尉仇台按：集解引惠栋说，谓&quot;台&quot;一作&quot;治&quot;。</p>
              <p>　　二八一六页五行刻木如*(主)**[生]*校补谓魏志作&quot;刻木如生形&quot;，则&quot;主&quot;乃&quot;生&quot;之斗，作主不须言刻也。今据改。</p>
              <p>　　二八一六页一一行句骊复置其中大人*(遂)*为使者集解引何焯说，谓以魏志参校，衍&quot;遂&quot;字。今据删。</p>
              <p>　　二八一六页一一行*(贵)**[责]*其租税据汲本﹑殿本改。</p>
              <p>　　二八一七页九行分置乐浪临屯玄菟真番四*(部)**[郡]*据殿本改。</p>
              <p>　　二八一八页四行山川各有部界按：校补谓魏志&quot;界&quot;作&quot;分&quot;。</p>
              <p>　　二八一八页一０行三曰弁辰殿本考证王会汾谓晋﹑梁二书皆作&quot;弁韩&quot;，当从改。</p>
              <p>　　今按：魏志亦作&quot;弁韩&quot;。</p>
              <p>　　二八一八页一三行都目支国魏志作&quot;治月支国&quot;。校补谓魏志及通志&quot;目&quot;均作&quot;月&quot;，附载五十余国亦作&quot;月支国&quot;，则此作&quot;目支&quot;误也。今按：月支乃西域国名，魏志及通志之作&quot;月支&quot;，或后人习见&quot;月支&quot;之名而臆改与？当考。</p>
              <p>　　二八一九页一０行相呼为徒按：王先谦谓魏志&quot;为&quot;上有&quot;皆&quot;字。</p>
              <p>　　二八一九页一一行次有樊秖按：集解引惠栋说，谓魏志&quot;秖&quot;作&quot;秽&quot;。</p>
              <p>　　二八一九页一二行凡诸*(货)**[贸]*易皆以铁为货据殿本改。按：汲本&quot;贸易&quot;作&quot;质易&quot;。</p>
              <p>　　二八二０页八行其人短小按：集解引沉钦韩说，谓魏志&quot;人&quot;下有&quot;差&quot;字。</p>
              <p>　　二八二０页一０行使驿通于汉者三十许国刊误谓&quot;驿&quot;当作&quot;译&quot;，说已见上。</p>
              <p>　　按：魏志作&quot;译&quot;。</p>
              <p>　　二八二０页一一行其大倭王居邪马台国按：集解引惠栋说，谓魏志&quot;台&quot;作&quot;堆&quot;。</p>
              <p>　　二八二０页一三行邪摩*(惟)**[堆]*按：汲本﹑殿本作&quot;邪摩推&quot;，此作&quot;惟&quot;，形近而斗。又集解引惠栋说，谓案北史&quot;推&quot;当作&quot;堆&quot;。今据改。</p>
              <p>　　二八二一页一行其兵有矛楯木弓竹矢或以骨为镞汲本&quot;竹&quot;作&quot;其&quot;。校补谓传本以&quot;其兵&quot;&quot;其矢&quot;相次成文，作&quot;其矢&quot;于义为长。今按：御览七百八十二引作&quot;竹矢&quot;。魏志亦云&quot;兵用矛﹑楯﹑木弓，木弓短下长上，竹箭或铁镞或骨镞&quot;，似以作&quot;竹矢&quot;为是。</p>
              <p>　　二八二一页七行名曰持衰校补谓魏志&quot;衰&quot;作&quot;哀&quot;。今按：百衲本三国志亦作&quot;衰&quot;。</p>
              <p>　　二八二一页八行便共杀之按：校补谓魏志&quot;共&quot;作&quot;欲&quot;。</p>
              <p>　　二八二二页二行使驿所传极于此矣按：此&quot;驿&quot;字亦当作&quot;译&quot;。</p>
              <p>　　二八二二页三行分为二十余国按：校补引钱大昭说，谓闽本&quot;二&quot;作&quot;三&quot;。</p>
              <p>　　二八二二页一一行摩砺青石以作*(弓)*矢*[镞]*据御览七百八十引改。</p>
            </td>
          </tr>
        </table>
        <p>&nbsp;</p><table width="460" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='94.htm'>上一页 </a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='96.htm'>下一页 </a></div>
                  </td>
                </tr>
              </table>
              <p align=center>作者：[南朝宋]范晔 
              <hr width=90%>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
        
      </td>
      <td valign="top" width="19"><img src="rightbg.gif" width="19" height="400"><img src="right.gif" width="19" height="146"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="66" height="21"><img src="bottom1.gif" width="66" height="21"></td>
      <td background="bottombg.gif" width="500"></td>
      <td width="210"></td>
    </tr>
  </table>
</div>
</body>
</html>
