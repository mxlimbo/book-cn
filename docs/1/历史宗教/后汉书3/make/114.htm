<html>
<head>
<title>后汉书志第十四　五行二</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0">
    <tr>
      <td width="239" height="24"><img src="up1.gif" width="239" height="24"></td>
      <td width="537" background="up1bg.gif"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="167" height="49"><img src="up2left.gif" width="167" height="49"></td>
      <td valign="bottom"><img src="bg.gif" width="50" height="20"><a href="content.htm"><img src="top.gif" width="46" height="15" border="0"></a><img src="bg.gif" width="40" height="7"><a href="113.htm"><img src="last.gif" width="46" height="15" border="0"></a><img src="bg.gif" width="40" height="30"><a href="115.htm"><img src="next.gif" width="46" height="15" border="0"></a></td>
      <td width="19" background="rightbg.gif">&nbsp;</td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td valign="top" width="66" background="leftbg.gif"><img src="up3.gif" width="66" height="580"></td>
      <td valign="top" align="center"> 
        <table width="520" cellspacing="0" cellpadding="0" align="center" border="0">
          <tr> 
            <td> 
              <p align="center">&nbsp;</p>
              <p align="center" class="h">后汉书志第十四　五行二</p>
            </td>
          </tr>
        </table>
        <br>
        <table width="520" border="0" cellspacing="0" cellpadding="0" align="center">
          <tr> 
            <td>　　五行传曰：&quot;弃法律，[一]逐功臣，[二]杀太子，[三]以妾为妻，[四]则火不炎上。&quot;[五]谓火失其性而为灾也。又曰：&quot;视之不明，是谓不悊。[六]厥咎舒，[七]厥罚常燠，[八]厥极疾。[九]时则有草妖，[一０]时则有蠃虫之孽，[一一]
              <p>　　时则有羊祸[一二]时则有赤眚、赤祥，惟水沴火。&quot;蠃虫，刘歆传以为羽虫。</p>
              <p>　　注[一]郑玄注尚书大传曰：&quot;东井主法令也。&quot;</p>
              <p>　　注[二]郑玄曰：&quot;功臣制法律者也。或曰，喙主尚食、七星主衣裳，张为食厨，翼主天倡。经曰：'帝曰：臣作朕股肱耳目，予欲左右有民，汝翼。予欲观古人之象，日、月、星辰、山、龙、华虫，作缋宗彝，藻、火、粉、米、黼、黻、絺绣，以五采章施于五色作服，汝明。予欲闻六律、五声、八音，在治忽，以出纳五言，汝听。'是则食与服乐，臣之所用为大功也。七星北有酒旗，南有天厨，翼南有器府。&quot;</p>
              <p>　　注[三]郑玄曰：&quot;五行火生土，天文以参继东井，四时以秋代夏，杀太子之象也。</p>
              <p>　　春秋传曰：'夫千乘之主，将废正而立不正，必杀正也。'&quot;注[四]郑玄曰：&quot;轩辕为后妃，属南宫。其大星女主之位。女御在前，妾为妻之象也。&quot;</p>
              <p>　　注[五]郑玄曰：&quot;君行此四者，为逆天南宫之政。南宫于地为火，火性炎上，然行人所用烹□者也，无故因见作热，燔炽为害，是为火不炎上。其它变异，皆属沴。&quot;春秋考异邮曰：&quot;火者，阳之精也。人合天气五行阴阳，极阴反阳，极阳生阴，故应人行以灾不祥，在所以感之，萌应转旋，从逆殊心也。&quot;</p>
              <p>　　注[六]郑玄曰：&quot;视，瞭也。君视不明，则是不能瞭其事也。&quot;洪范曰：&quot;视曰明。&quot;</p>
              <p>　　注[七]谶曰：&quot;君舒怠，臣下有倦，白黑不别，贤不肖并，不能忧民急，气为之舒缓，草不摇。&quot;郑玄曰：&quot;君臣不瞭则舒缓矣。&quot;</p>
              <p>　　注[八]郑玄曰：&quot;视曰火，火主夏。夏气长，长气失，故常燠。&quot;</p>
              <p>　　注[九]郑玄曰：&quot;长气失，故于人为疾。&quot;</p>
              <p>　　注[一０]郑玄曰：&quot;草，视之物可见者，莫觽于草。&quot;</p>
              <p>　　注[一一]郑玄曰：&quot;蚕螟虫之类。虫之生于火而藏于秋者也。&quot;</p>
              <p>　　注[一二]郑玄曰：&quot;羊畜之远视者也，属视。&quot;</p>
              <p>　　建武中，渔阳太守彭宠被征。书至，明日潞县火，灾起城中，飞出城外，燔千余家，杀人。京房易传曰：&quot;上不俭，下不节，盛火数起，燔宫室。&quot;儒说火以明为德而主礼。时宠与幽州牧朱浮有隙，疑浮见浸谮，故意狐疑，其妻劝无应征，遂反叛攻浮，卒诛灭。[一]</p>
              <p>　　注[一]古今注曰：&quot;建武六年十二月，雒阳市火。二十四年正月戊子，雷雨霹雳，火灾高庙北门。明帝永平元年六月己亥，桂阳见火飞来，烧城寺。章帝建初元年十二月，北宫火烧寿安殿，延及右掖门。元和三年六月丙午，雷雨，火烧北宫朱爵西阙。&quot;</p>
              <p>　　和帝永元八年十二月丁巳，南宫宣室殿火。是时和帝幸北宫，窦太后在南宫。</p>
              <p>　　明年，窦太后崩。</p>
              <p>　　十三年八月己亥，北宫盛馔门合火。是时和帝幸邓贵人，阴后宠衰怨恨，上有欲废之意。明年，会得阴后挟伪道事，遂废迁于桐宫，以忧死，立邓贵人为皇后。</p>
              <p>　　十五年六月辛酉，汉中城固南城门灾。此孝和皇帝将绝世之象也。其后二年，宫车晏驾，殇帝及平原王皆早夭折，和帝世绝。</p>
              <p>　　安帝[一]永初二年四月甲寅，汉阳*(河)**[阿]*阳城中失火，烧杀三千五百七十人。先是和帝崩，有皇子二人，皇子胜长，邓皇后贪殇帝少，欲自养长立之。</p>
              <p>　　延平元年，殇帝崩。胜有厥疾不笃，髃臣咸欲立之，太后以前既不立胜，遂更立清河王子，是为安帝。司空周章等心不*(掩)**[厌]*服，谋欲诛邓氏，废太后、安帝，而更立胜。元年十一月，事觉，章等被诛。其后凉州叛羌为害大甚，凉州诸郡寄治冯翊、扶风界。及太后崩，邓氏被诛。</p>
              <p>　　注[一]古今注曰：&quot;永初元年十二月，河南郡县火，烧杀百五人。二年，河南郡县又失火，烧五百八十四人。&quot;</p>
              <p>　　四年三月戊子，杜陵园火。</p>
              <p>　　元初四年二月壬戌，武库火。[一]是时羌叛，大为寇害，发天下兵以攻御之，积十余年未已，天下厌苦兵役。</p>
              <p>　　注[一]东观书曰：&quot;烧兵物百*(一)**[二]*十五种，直千万以上。&quot;</p>
              <p>　　延光元年八月戊子，阳陵园寝殿火。凡灾发于先陵，此太子将废之象也。若曰：</p>
              <p>　　不当废太子以自翦，如火不当害先陵之寝也。明年，上以谗言废皇太子为济阴王。后二年，宫车晏驾。中黄门孙程等十九人起兵殿省，诛贼臣，立济阴王。</p>
              <p>　　四年秋七月乙丑，渔阳城门楼灾。</p>
              <p>　　顺帝永建三年七月丁酉，茂陵园寝灾。[一]</p>
              <p>　　注[一]古今注曰：&quot;二年五月戊辰，守宫失火，烧宫藏财物尽。四年，河南郡县失火，烧人六畜。&quot;</p>
              <p>　　阳嘉元年，恭陵庑灾，及东西莫府火。[一]太尉李固以为奢僭所致。陵之初造，祸及枯骨，规广治之尤饰。又上欲更造宫室，益台观，故火起莫府，烧材木。</p>
              <p>　　注[一]古今注曰：&quot;十二月，河南郡国火烧庐舍，杀人&quot;也。</p>
              <p>　　永和元年十月丁未，承福殿火。[一]先是爵号阿母宋娥为山阳君；后父梁商本国侯，又多益商封；商长子冀当继商爵，以商生在，复更封冀为襄邑侯；追号后母为开封君：皆过差非礼。[二]</p>
              <p>　　注[一]臣昭案杨厚传是灾。</p>
              <p>　　注[二]古今注曰：&quot;六年十二月，雒阳酒市失火，烧肆，杀人。&quot;</p>
              <p>　　汉安元年三月甲午，雒阳刘汉等百九十七家为火所烧，[一]后四年，宫车比三晏驾，建和元年君位乃定。</p>
              <p>　　注[一]东观书曰：&quot;其九十家不自存，诏赐钱廪谷。&quot;古今注曰：&quot;火或从室屋闲物中，不知所从起，数月乃止。十二月，雒阳失火。&quot;</p>
              <p>　　桓帝建和二年五月癸丑，北宫掖庭中德阳殿火，及左掖门。先是梁太后兄冀挟奸枉，以故太尉李固、杜乔正直，恐害其事，令人诬奏固、乔而诛灭之。是后梁太后崩，而梁氏诛灭。</p>
              <p>　　延熹四年正月辛酉，南宫嘉德殿火。戊子，丙署火。二月壬辰，武库火。五月丁卯，原陵长寿门火。先是亳后因贱人得幸，号贵人，为后。上以后母宣为长安君，封其兄弟，爱宠隆崇，又多封无功者。去年春，白马令李云坐直谏死。</p>
              <p>　　至此彗除心、尾，火连作。</p>
              <p>　　五年正月壬午，南宫丙署火。四月乙丑，恭北陵东阙火。戊辰，虎贲掖门火。</p>
              <p>　　五月，康陵园寝火。甲申，中藏府承禄署火。七月己未，南宫承善闼内火。</p>
              <p>　　六年四月辛亥，康陵东署火。七月甲申，平陵园寝火。</p>
              <p>　　八年二月己酉，南宫嘉德署、黄龙、千秋万岁殿皆火。四月甲寅，安陵园寝火。</p>
              <p>　　闰月，南宫长秋、和欢殿后钩盾、掖庭朔平署各火。十一月壬子，德阳前殿西合及黄门北寺火，杀人。[一]</p>
              <p>　　注[一]袁山松书曰：&quot;是时连月有火灾，诸*(官)**[宫]*寺或一日再三发。又夜有讹言，击鼓相惊。陈蕃、刘*(智)**[矩、刘]*茂上疏谏曰：'古之火皆君弱臣强，极阴之变也。前始春而狱刑惨，故火不炎上。前入春节连寒，木冰，暴风折树，又八九州郡并言陨霜杀菽。春秋晋执季孙行父，木为之冰。夫气弘则景星见，化错则五星开，日月蚀。灾为已然，异为方来，恐卒有变，必于三朝，唯善政可以已之。愿察臣前言，不弃愚忠，则元元幸甚。'书奏不省。&quot;</p>
              <p>　　九年三月癸巳，京都夜有火光转行，民相惊噪。[一]</p>
              <p>　　注[一]袁山松书曰：&quot;是时宦竖专朝，钩党事起，上寻无嗣，陈蕃、窦武为曹节等所害，天下无复纪纲。&quot;</p>
              <p>　　灵帝熹平四年五月，延陵园灾。</p>
              <p>　　光和四年闰月辛酉，北宫东掖庭永巷署灾。[一]</p>
              <p>　　注[一]陈蕃谏云：&quot;楚女悲而西宫灾，不御宫女，怨之所致也。&quot;</p>
              <p>　　五年五月庚申，德阳前殿西北入门内永乐太后宫署火。</p>
              <p>　　中平二年二月己酉，南宫云台灾。庚戌，乐*(城)**[成]*门灾，[一]延及北阙，*[度]*道西烧嘉德、和欢殿。案云台之灾自上起，榱题数百，同时并然，若就县华镫，其日烧尽，延及白虎、威兴门、尚书、符节、兰台。夫云台者，乃周家之所造也，图书、术籍、珍玩、宝怪皆所藏在也。京房易传曰：&quot;君不思道，厥妖火烧宫。&quot;是时黄巾作慝，变乱天常，七州二十八郡同时俱发，命将出觽，虽颇有所禽，然宛、广宗、曲阳尚未破坏，役起负海，杼柚空悬，百姓死伤已过半矣。而灵帝曾不克己复礼，虐侈滋甚，尺一雨布，驺骑电激，官非其人，政以贿成，内嬖鸿都，并受封爵。京都为之语曰：&quot;今兹诸侯岁也。&quot;天戒若曰：</p>
              <p>　　放贤赏淫，何以旧典为？故焚其台门秘府也。其后三年，灵帝暴崩，续以董卓之乱，火三日不绝，京都为丘墟矣。[二]</p>
              <p>　　注[一]南宫中门。</p>
              <p>　　注[二]魏志曰：&quot;魏明帝青龙二年，崇华殿灾，诏问太史令高堂隆：'此何咎？</p>
              <p>　　于礼宁有祈禳之义乎？'对曰：'夫灾变之发，皆所以明教诫也，唯率礼修德可以胜之。易传曰：&quot;上不俭，下不节，孽火烧其室。&quot;又曰：&quot;君高其台，天火为灾。&quot;此人君苟饰宫室，不知百姓空竭，故天应之以旱，火从高殿起也。上天降监，故谴告陛下，陛下宜增崇人道，以荅天意。昔太戊有桑谷生于朝，武丁有雊雉登于鼎，皆闻灾恐惧，侧身修德，三年之后，远夷朝贡，故号曰中宗、高宗。此则前代之明鉴也。今案旧占，灾火之发，皆以台榭宫室为诫。然今宫室之所以充广者，实由宫人猥多之故，宜简择留其淑懿，如周之制，罢省其余。</p>
              <p>　　此则祖己之所以训高宗，高宗之所以享远号也。'诏问隆：'吾闻汉武帝时柏梁灾，而起宫殿以厌之，其义云何？'对曰：'臣闻西京柏梁既灾，越巫陈方，建章是营，以厌火祥，乃夷越之巫所为，非圣贤之明训也。五行志曰：&quot;柏梁灾，其后有江充巫蛊韂太子事。&quot;如志之言，越巫建章无所厌也。孔子曰：&quot;灾者，修类应行，精祲相感，以戒人君。&quot;是以圣主鷪灾责躬，退以修德，以消复之。今宜罢散民役，宫室之制务从约节，内足以待风雨，外足以讲礼仪，清扫所灾之处，不敢于此有所立作，萐莆嘉禾，必生此地，以报陛下虔恭之德。疲民之力，竭民之财，实非所以致符瑞而怀远人也。'&quot;臣昭曰：高堂隆之言灾，其得天心乎！虽与本志所明不同，灵帝之时有焉，故载其言，广灾异也。</p>
              <p>　　献帝初平元年八月，霸桥灾。其后三年，董卓见杀。[一]</p>
              <p>　　注[一]臣昭案：刘焉传，兴平元年，天火烧其城府辎重，延及民家，馆邑无余也。</p>
              <p>　　庶征之恒燠，汉书以冬温应之。中兴以来，亦有冬温，而记不录云。[一]</p>
              <p>　　注[一]越绝范蠡曰：&quot;春燠而不生者，王者德不完也。夏寒而不长者，臣下不奉主令也。秋暑而复荣者，百官刑不断也。冬温而泄者，发府库赏无功也。此四者，邦之禁也。&quot;管子曰：&quot;臣乘君威，则阴侵阳，盛夏雪降，冬不冰也。&quot;</p>
              <p>　　安帝元初三年，有瓜异本共生，*(一)**[八]*瓜同蔕，时以为嘉瓜。或以为瓜者外延，离本而实，女子外属之象也。是时阎皇后初立，后阎后与外亲耿宝等共谮太子，废为济阴王，更外迎济北王子犊立之，草妖也。[一]</p>
              <p>　　注[一]古今注曰：&quot;和帝永元七年三月，江夏县民舍柱生两枝，其一长尺五寸，分为八枝，其一长尺六寸，分为五枝，皆青也。&quot;</p>
              <p>　　桓帝延熹九年，雒阳城局竹柏叶有伤者。占曰：&quot;天子凶。&quot;</p>
              <p>　　灵帝熹平三年，右校别作中有两樗树，皆高四尺所，其一株宿夕暴长，长丈余，大一围，作胡人状，头目鬓须发备具。京房易传曰：&quot;王德衰，下人将起，则有木生人状。&quot;[一]</p>
              <p>　　注[一]臣昭以木生人状，下人将起，京房之占虽以证验，貌类胡人，犹未辨了。</p>
              <p>　　董卓之乱，实拥胡兵，傕、汜之时，充斥尤甚，遂窥闲宫嫔，剽虐百姓。鲜卑之徒，践藉畿封，胡之害深，亦已毒矣。</p>
              <p>　　五年十月壬午，御所居殿后槐树，皆六七围，自拔，倒竖根在上。[一]</p>
              <p>　　注[一]臣昭曰：&quot;槐是三公之象，贵之也。灵帝授位，不以德进，贪愚是升，清贤斯黜，槐之倒植，岂以斯乎？&quot;</p>
              <p>　　中平元年夏，东郡，陈留济阳、长垣，济阴冤句、离狐县界，[一]有草生，其茎靡累肿大如手指，状似鸠雀龙蛇鸟兽之形，五色各如其状，毛羽头目足翅皆具。[二]近草妖也。是岁黄巾贼始起。皇后兄何进，异父兄朱苗，皆为将军，领兵。后苗封济阳侯，进、苗遂秉威权，持国柄，汉遂微弱，自此始焉。[三]</p>
              <p>　　注[一]风俗通曰：&quot;西及城皇阳武城郭路边。&quot;</p>
              <p>　　注[二]风俗通曰：&quot;亦作人状，操持兵弩，万万备具，非但仿佛，类良熟然也。&quot;</p>
              <p>　　注[三]应劭曰：&quot;关东义兵先起于宋、韂之郊，东郡太守桥瑁负觽怙乱，陵蔑同盟，忿嫉同类，以殒厥命。陈留、济阴迎助，谓为离德，弃好即戎，吏民歼之。</p>
              <p>　　草妖之兴，岂不或信！&quot;</p>
              <p>　　中平中，长安城西北六七里空树中，有人面生鬓。[一]</p>
              <p>　　注[一]魏志曰：&quot;建安二十五年正月，曹公在雒阳，起建始殿，伐濯龙树而血出。</p>
              <p>　　又掘徙梨，根伤而血出。曹公恶之，遂寝疾，是月薨。&quot;</p>
              <p>　　献帝兴平元年九月，桑复生椹，可食。[一]</p>
              <p>　　注[一]臣昭曰：桑重生椹，诚是木异，必在济民，安知非瑞乎？时苍生死败，周、秦歼尽，饿魂馁鬼，不可胜言，食此重椹，大拯危命，虽连理附枝，亦不能及。若以为怪，则建武野谷旅生，麻菽尤盛，复是草妖邪？</p>
              <p>　　安帝延光三年二月戊子，有五色大鸟集济南台，十月，又集新丰，时以为凤皇。</p>
              <p>　　或以为凤皇阳明之应，故非明主，则隐不见。凡五色大鸟似凤者，多羽虫之孽。</p>
              <p>　　是时安帝信中常侍樊丰、江京、阿母王圣及外属耿宝等谗言，免太尉杨震，废太子为济阴王，不悊之异也。章帝末，号凤皇百四十九见。时直臣何敞以为羽孽似凤，鬏翔殿屋，不察也。[一]记者以为其后章帝崩，以为验。案宣帝、明帝时，五色鸟髃翔殿屋，贾逵以为胡降征也。帝多善政，虽有过，不及至衰缺，末年胡降二十万口，*(尔)**[是]*其验也。帝之时，羌胡外叛，谗慝内兴，羽孽之时也。乐睰图征说五凤皆五色，为瑞者一，为孽者四。[二]</p>
              <p>　　注[一]臣昭曰：已论之于敞传。</p>
              <p>　　注[二]睰图征曰：&quot;似凤有四，并为妖：一曰鹔钷，鸠喙，圆目，身义戴信婴礼膺仁负智，至则旱役之感也；二曰发明，乌喙，大颈，大翼，大胫，身仁戴智婴义膺信负礼，至则丧之感也；三曰焦明，长喙，疏翼，圆尾，身义戴信婴仁膺智负礼，至则水之感也；四曰幽昌，兑目，小头，大身，细足，胫若鳞叶，身智戴信负礼膺仁，至则旱之感也。&quot;国语曰：&quot;周之兴也，鸑鷟鸣岐。&quot;说文曰：&quot;五方神鸟：东方曰发明，南方曰焦明，西方曰鹔钷，北方曰幽昌，中央曰凤皇。&quot;</p>
              <p>　　桓帝元嘉元年十一月，五色大鸟见济阴己氏。时以为凤皇。此时政治衰缺，梁冀秉政阿枉，上幸亳后，皆羽孽时也。[一]</p>
              <p>　　注[一]臣昭案：魏朗对策，桓帝时雉入太常、宗正府。朗说见本传注。</p>
              <p>　　灵帝光和四年秋，五色大鸟见于新城，觽鸟随之，时以为凤皇。时灵帝不恤政事，常侍、黄门专权，羽孽之时也。觽鸟之性，见非常班驳，好聚观之，至于小爵希见枭者，虣见犹聚。</p>
              <p>　　中平三年八月中，怀陵上有万余爵，先极悲鸣，已因乱□相杀，皆断头，悬着树枝枳棘。到六年，灵帝崩，大将军何进以内宠外嬖，积恶日久，欲悉纠黜，以隆更始□政，而太后持疑，事久不决。进从中出，于省内见杀，因是有司荡涤虔刘，后禄而尊厚者无余矣。夫陵者，高大之象也。天戒若曰：诸怀爵禄而尊厚者，还自相害至灭亡也。[一]</p>
              <p>　　注[一]古今注曰：&quot;建武九年，六郡八县鼠食稼。&quot;张璠纪曰：&quot;初平元年三月，献帝初入未央宫，翟雉飞入未央宫，获之。&quot;献帝春秋曰：&quot;建安七年，五色大鸟集魏郡，觽鸟数千随之。&quot;魏志曰：&quot;二十三年，秃鹙集邺宫文昌殿后池。&quot;</p>
              <p>　　桓帝建和三年秋七月，北地廉雨肉似羊肋，[一]或大如手。近赤祥也。是时梁太后摄政，兄梁冀专权，枉诛汉良臣故太尉李固、杜乔，天下噃之。其后梁氏诛灭。</p>
              <p>　　注[一]说文曰：&quot;肋，胁骨也。&quot;</p>
              <p>　　校勘记</p>
              <p>　　三二九一页五行厥咎舒按：集解引惠栋说，谓&quot;舒&quot;一作&quot;荼&quot;。</p>
              <p>　　三二九三页一一行汉阳*(河)**[阿]*阳城中失火据集解引钱大昕说改。</p>
              <p>　　三二九三页一三行司空周章等心不*(掩)**[厌]*服据汲本、殿本改。</p>
              <p>　　三二九四页五行烧兵物百*(一)**[二]*十五种据汲本、殿本改，与聚珍版东观记合。</p>
              <p>　　三二九四页一五行永和元年十月丁未按：校补谓纪作&quot;丁亥&quot;。</p>
              <p>　　三二九五页一三行先是亳后因贱人得幸按：集解引钱大昕说，谓桓帝邓皇后初冒姓梁氏，帝恶梁氏，改姓为薄。而李云传云&quot;立掖庭民女亳氏为皇后&quot;，此志亦云&quot;亳后&quot;，盖古文亳与薄通。</p>
              <p>　　三二九五页一三行爱宠隆崇按：校补谓案文&quot;爱&quot;当作&quot;爵&quot;。</p>
              <p>　　三二九六页六行诸*(官)**[宫]*寺或一日再三发据汲本、殿本改。</p>
              <p>　　三二九六页六行陈蕃刘*(智)**[矩刘]*茂上疏谏按：时无刘智茂其人。集解引惠栋说，谓当是刘矩、刘茂。矩为司徒，茂为司空，陈蕃时为太尉也。今据改。</p>
              <p>　　三二九六页一五行永乐太后宫署火按：校补谓本书灵纪&quot;火&quot;作&quot;灾&quot;，章怀注引志亦作&quot;灾&quot;，疑此作&quot;火&quot;误。</p>
              <p>　　三二九七页一行中平二年二月己酉南宫云台灾庚戌乐*(城)**[成]*门灾按：本书灵纪书&quot;二月己酉，南宫大灾&quot;。章怀注引志云&quot;时烧灵台殿、乐成殿&quot;。何焯以为此&quot;云台&quot;似当为&quot;灵台&quot;。惠栋谓御览八百三十三卷正作&quot;灵台&quot;。校补则谓灵台在北郊，与南宫云台无涉，纪注引续志文有误，御览文字转钞多谬，更不足证。惟&quot;乐城&quot;之&quot;城&quot;，应从章怀注作&quot;成&quot;。志注既明言南宫中门，而纪注以为乐成殿，盖门系于殿，以殿言，则知是宫中之门，非城门，或纪注&quot;殿&quot;下原有&quot;门&quot;字，转写脱去耳。今据改。</p>
              <p>　　三二九七页一行延及北阙*[度]*道西烧嘉德和欢殿集解引惠栋说，谓&quot;阙&quot;下御览有&quot;度&quot;字。按：灵纪章怀注引亦有&quot;度&quot;字，今据补。</p>
              <p>　　三二九八页一一行*(一)**[八]*瓜同蔕集解引惠栋说，谓符瑞志云&quot;东平陵有瓜异处共生，八瓜同蔕&quot;。&quot;一&quot;当作&quot;八&quot;。今据改。</p>
              <p>　　三二九九页一一行皇后兄何进异父兄朱苗皆为将军按：集解引钱大昕说，谓案灵帝纪及何后纪皆称何苗，苗本姓朱，惟见于此。此称异父兄，而前卷称同母弟，亦小异。</p>
              <p>　　三三００页二行又掘徙梨按：&quot;徙&quot;原斗&quot;徒&quot;，径改正。</p>
              <p>　　三三００页一二行*(尔)**[是]*其验也据汲本、殿本改。</p>
              <p>　　三三０一页二行大翼原作&quot;翼大&quot;，径据汲本、殿本乙正。</p>
              <p>　　三三０一页一四行后禄而尊厚者无余矣按：校补谓据下文，&quot;后&quot;当作&quot;怀&quot;。</p>
            </td>
          </tr>
        </table>
        <p>&nbsp;</p><table width="460" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='113.htm'>上一页 </a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='115.htm'>下一页 </a></div>
                  </td>
                </tr>
              </table>
              <p align=center>作者：[南朝宋]范晔 
              <hr width=90%>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
        
      </td>
      <td valign="top" width="19"><img src="rightbg.gif" width="19" height="400"><img src="right.gif" width="19" height="146"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="66" height="21"><img src="bottom1.gif" width="66" height="21"></td>
      <td background="bottombg.gif" width="500"></td>
      <td width="210"></td>
    </tr>
  </table>
</div>
</body>
</html>
