<html>
<head>
<title>后汉书志第十七　五行五</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0">
    <tr>
      <td width="239" height="24"><img src="up1.gif" width="239" height="24"></td>
      <td width="537" background="up1bg.gif"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="167" height="49"><img src="up2left.gif" width="167" height="49"></td>
      <td valign="bottom"><img src="bg.gif" width="50" height="20"><a href="content.htm"><img src="top.gif" width="46" height="15" border="0"></a><img src="bg.gif" width="40" height="7"><a href="116.htm"><img src="last.gif" width="46" height="15" border="0"></a><img src="bg.gif" width="40" height="30"><a href="118.htm"><img src="next.gif" width="46" height="15" border="0"></a></td>
      <td width="19" background="rightbg.gif">&nbsp;</td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td valign="top" width="66" background="leftbg.gif"><img src="up3.gif" width="66" height="580"></td>
      <td valign="top" align="center"> 
        <table width="520" cellspacing="0" cellpadding="0" align="center" border="0">
          <tr> 
            <td> 
              <p align="center">&nbsp;</p>
              <p align="center" class="h">后汉书志第十七　五行五</p>
            </td>
          </tr>
        </table>
        <br>
        <table width="520" border="0" cellspacing="0" cellpadding="0" align="center">
          <tr> 
            <td>　　五行传曰：&quot;皇之不极，是谓不建。[一]厥咎眊，[二]厥罚恒阴，[三]厥极弱。
              <p>　　[四]时则有射妖，[五]时则有龙蛇之孽，[六]时则有马祸，[七]时则有下人伐上之痾，[八]时则有日月乱行，星辰逆行。&quot;[九]皇，君也。极，中也。眊，不明也。说云：此沴天也。不言沴天者，至尊之辞也。春秋&quot;王师败绩&quot;，以自败为文。</p>
              <p>　　注[一]尚书大传&quot;皇&quot;作&quot;王&quot;。郑玄曰：&quot;王，君也。不名体而言王者，五事象五行，则王极象天也。天变化为阴为阳，覆成五行。经曰：'历象日月星辰，敬授民时。'论语曰：'为政以德，譬如北辰。'是则天之道于人政也。孔子说春秋曰：'政以不由王出，不得为政。'则王君出政之号也。极，中也。建，立也。王象天，以情性覆成五事，为中和之政也。王政不中和，则是不能立其事也。&quot;古文尚书：&quot;皇极，皇建其有极。&quot;孔安国曰：&quot;大中之道，大立其有中，谓行九畴之义。&quot;马融对策曰：&quot;大中之道，在天为北辰，在地为人君。&quot;</p>
              <p>　　注[二]尚书大传作&quot;瞀&quot;。郑玄曰：&quot;瞀与思心之咎同耳，故*[子骏]*传曰眊。</p>
              <p>　　眊，乱也。君臣不立，则上下乱矣。&quot;字林曰：&quot;目少精曰眊。&quot;</p>
              <p>　　注[三]郑玄曰：&quot;王极象天，天阴养万物，阴气失，故常阴。&quot;</p>
              <p>　　注[四]郑玄曰：&quot;天为刚德，刚气失，故于人为弱。易说亢龙之行曰：'贵而无位，高而无民，贤人在下位而无辅。'此之谓弱。或云懦，不*(敬)**[毅]*也。&quot;</p>
              <p>　　注[五]郑玄曰：&quot;射，王极之度也。射人将发矢，必先于此仪之，发则中于彼矣。</p>
              <p>　　君将出政，亦先于朝廷度之，出则应于民心。射，其象也。&quot;</p>
              <p>　　注[六]郑玄曰：&quot;龙，虫之生于渊，行*[于]*无形，游于天者也，属天。蛇，龙之类也，或曰龙无角者曰蛇。&quot;</p>
              <p>　　注[七]郑玄曰：&quot;天行健。马，畜之疾行者也，属王极。&quot;</p>
              <p>　　注[八]郑玄曰：&quot;夏侯胜说'伐'宜为'代'，书亦或作'代'。阴阳之神曰精气，情性之神曰魂魄，君行不由常，侜张无度，则是魂魄伤也，王极气失之病也。</p>
              <p>　　天于不中之人，恒耆其*[味，厚其]*毒，增以为病，将以开贤代之也，春秋传所谓'夺伯有魄'者是也。不名病者，病不着于身体也。&quot;</p>
              <p>　　注[九]郑玄曰：&quot;乱谓薄食□并见，逆谓*[赢]*缩反明，经天守舍之类也。&quot;太公六韬曰：&quot;人主好武事兵革，则日月薄蚀，太白失行。&quot;</p>
              <p>　　恒阴，中兴以来无录者。[一]</p>
              <p>　　注[一]臣昭案：本传阳嘉二年，郎顗上书云：&quot;正月以来，阴闇连日。久阴不雨，乱气也。得贤不用，犹久阴不雨也。&quot;</p>
              <p>　　灵帝光和中，雒阳男子夜龙以弓箭射北阙，吏收考问，辞&quot;居贫负责，无所聊生，因买弓箭以射&quot;。近射妖也。[一]其后车骑将军何苗，与兄大将军进部兵还相猜疑，对相攻击，战于阙下。苗死兵败，杀数千人，雒阳宫室内人烧尽。[二]</p>
              <p>　　注[一]风俗通曰：&quot;龙从兄阳求腊钱，龙假取繁数，颇厌患之，阳与钱千，龙意不满，欲破阳家，因持弓矢射玄武东阙，三发，吏士呵缚首服。因是遣中常侍、尚书、御史中丞、直事御史、谒者、卫尉、司隶、河南尹、雒阳令悉会发所。</p>
              <p>　　劭时为太尉议曹掾，白公邓盛：'夫礼设阙观，所以饰门，章于至尊，悬诸象魏，示民礼法也。故车过者下，步过者趋。今龙乃敢射阙，意慢事丑，次于大逆。</p>
              <p>　　宜遣主者参问变状。'公曰：'府不主盗贼，当与诸府相候。'劭曰：'丞相邴吉以为道路死伤，既往之事，京兆、长安职所穷逐，而住车问牛喘吐舌者，岂轻人而贵畜哉，颇念阴阳不和，必有所害。掾史尔乃悦服，汉书嘉其达大体。</p>
              <p>　　令龙所犯，然中外奔波，邴吉防患大豫，况于已形昭晰者哉！明公既处宰相大任，加掌兵戎之职，凡在荒裔，谓之大事，何有近目下而致逆节之萌者？孔子摄鲁司寇，非常卿也。折僭溢之端，消纤介之渐，从政三月，恶人走境，邑门不阖，外收强齐侵地，内亏三桓之威。区区小国，尚于趣舍，大汉之朝，焉可无乎？明公恬然谓非己。诗云：&quot;仪刑文王，万国作孚。&quot;当为人制法，何必取法于人！'于是公意大悟，遣令史谢，申以铃下规应掾自行之，还具条奏。时灵帝诏报，恶恶止其身，龙以重论之，阳不坐。&quot;</p>
              <p>　　注[二]应劭曰：&quot;龙者阳类，君之象也。夜者，不明之应也。此其象也。&quot;</p>
              <p>　　安帝延光三年，济南言黄龙见历城，琅邪言黄龙见诸。是时安帝听谗，免太尉杨震，震自杀。又帝独有一子，以为太子，信谗废之。是皇不中，故有龙孽，是时多用佞媚，故以为瑞应。明年正月，东郡又言黄龙二见濮阳。</p>
              <p>　　桓帝[一]延熹七年六月壬子，河内野王山上有龙死，长可数十丈。[二]襄楷以为夫龙者为帝王瑞，易论大人。天凤中，黄山宫有死龙，汉兵诛莽而世祖复兴，此易代之征也。至建安二十五年，魏文帝代汉。[三]</p>
              <p>　　注[一]干宝搜神记曰&quot;桓帝即位，有大蛇见德阳殿上，雒阳巿令淳于翼曰：'蛇有鳞，甲兵之象也。见于省中，将有椒房大臣受甲兵之诛也。'乃弃官遁去。</p>
              <p>　　到延熹二年，诛大将军梁冀，捕治宗属，扬兵京师&quot;也。</p>
              <p>　　注[二]袁山松书曰：&quot;长可百余丈。&quot;</p>
              <p>　　注[三]臣昭曰：夫屈申跃见，变化无方，非显死之体，横强之畜。易况大圣，实类君道。野王之异，岂桓帝将崩之表乎？妖等占殊，其例斯觽。苟欲附会以同天凤，则帝涉三主，年踰五十，此为迂阔，将恐非征矣。</p>
              <p>　　永康元年八月，巴郡言黄龙见。时吏傅坚以郡欲上言，内白事以为走卒戏语，不可。太守不听。尝见坚语云：&quot;时民以天热，欲就池浴，见池水浊，因戏相恐'此中有黄龙'，语遂行人闲。闻郡欲以为美，故言。&quot;时史以书帝纪。桓帝时政治衰缺，而在所多言瑞应，皆此类也。又先儒言：瑞兴非时，则为妖孽，而民讹言生龙语，皆龙孽也。</p>
              <p>　　熹平元年四月甲午，青蛇见御坐上。是时灵帝委任宦者，王室微弱。[一]</p>
              <p>　　注[一]杨赐谏曰：&quot;皇极不建，则有龙蛇之孽。诗云：'惟虺惟蛇，女子之祥。'宜抑皇甫之权，割艳妻之爱，则蛇变可消者也。&quot;案张奂传，建宁二年夏，青蛇见御坐轩前。奂上疏：&quot;陈蕃、窦氏未被明宥，妖眚之来，皆为此也。&quot;敦煌实录曰：&quot;蛇长六尺，夜于御前当轩而见。&quot;</p>
              <p>　　更始二年二月，发雒阳，欲入长安，司直李松奉引，车奔，触北宫铁柱门，三马皆死。马祸也。时更始失道，将亡。</p>
              <p>　　桓帝延熹五年四月，惊马与逸象突入宫殿。近马祸也。是时桓帝政衰缺。</p>
              <p>　　灵帝光和元年，司徒长史冯巡马生人。[一]京房易传曰：&quot;上亡天子，诸侯相伐，厥妖马生人。&quot;后冯巡迁甘陵相，黄巾初起，为所残杀，而国家亦四面受敌。</p>
              <p>　　其后关东州郡各举义兵，卒相攻伐，天子西移，王政隔塞。其占与京房同。</p>
              <p>　　注[一]风俗通曰：&quot;巡马生胡子，问养马胡苍头，乃好此马以生子。&quot;</p>
              <p>　　光和中，雒阳水西桥民马逸走，遂啮杀人。是时公卿大臣及左右数有被诛者。</p>
              <p>　　安帝永初元年十一月戊子，民转相惊走，弃什物，去庐舍。</p>
              <p>　　灵帝建宁三年春，河内妇食夫，河南夫食妇。[一]</p>
              <p>　　注[一]臣昭曰：案此二食，夫妻不同，在河南北，每见死异，斯岂怪妖复有征乎？河者，经天亘地之水也。河内，河之阳也。夫妇参配阴阳，判合成体。今以夫之尊，在河之阳，而阴承体卑，吞食尊阳，将非君道□弱，无居刚之德，遂为阴细之人所能消毁乎？河南，河之阴。河视诸侯，夫亦惟家之主，而自食正内之人。时宋皇后将立，而灵帝一听阉官，无所厝心。夫以宫房之爱恶，亦不全中怀抱，宋后终废，王甫挟奸，阴中列侯，实应厥位。天戒若曰，徒随嬖竖之意，夫噉其妻乎？</p>
              <p>　　熹平二年六月，雒阳民讹言虎贲寺东壁中有黄人，形容须眉良是，观者数万，省内悉出，道路断绝。[一]到中平元年二月，张角兄弟起兵冀州，自号黄天，三十六方，四面出和，将帅星布，吏士外属，因其疲餧，牵而胜之。[二]</p>
              <p>　　注[一]应劭时为郎。风俗通曰：&quot;劭故往视之，何在其有人也！走漏污处，腻赭流漉，壁有他剥数寸曲折耳。劭又通之曰：季夏土黄，中行用事，又在壁中，壁亦土也。以见于虎贲寺者，虎贲国之秘兵，扞难御侮。必*(是)**[示]*于东，东者动也，言当出师行将，天下摇动也。天之以类告人，甚于影响也。&quot;</p>
              <p>　　注[二]物理论曰：&quot;黄巾被服纯黄，不将尺兵，肩长衣，翔行舒步，所至郡县无不从，是日天大黄也。&quot;</p>
              <p>　　光和元年五月壬午，何人白衣欲入德阳门，辞&quot;我梁伯夏，教我上殿为天子&quot;。</p>
              <p>　　中黄门桓贤等呼门吏仆射，欲收缚何人，吏未到，须臾还走，求索不得，不知姓名。时蔡邕以成帝时男子王曪绛衣入宫，上前殿非常室，曰&quot;天帝令我居此&quot;，后王莽篡位。今此与成帝时相似而有异，被服不同，又未入云龙门而觉，称梁伯夏，皆轻于言。以往况今，将有狂狡之人，欲为王氏之谋，其事不成。其后张角称黄天作乱，竟破坏。[一]</p>
              <p>　　注[一]风俗通曰：&quot;光和四年四月，南宫中黄门寺有一男子，长九尺，服白衣。</p>
              <p>　　中黄门解步呵问：'汝何等人？白衣妄入宫掖。'曰：'我梁伯夏后，天使我为天子。'步欲前收取，因忽不见。劭曰：尚书、春秋左传曰，伯益佐禹治水，封于梁。飂叔安有裔子曰董父，实甚好龙，龙多归之，帝舜嘉之，赐姓董氏。</p>
              <p>　　董氏之祖，与梁同焉。到光熹元年，董卓自外入，因闲乘衅，废帝杀后，百官总己，号令自由，杀戮决前，威重于主。梁本安定，而卓陇西人，俱凉州也。</p>
              <p>　　天戒若曰，卓不当专制夺矫，如白衣无宜兰入宫也。白衣见黄门寺，及卓之末，中黄门诛灭之际，事类如此，可谓无乎？&quot;袁山松曰：&quot;案张角一时狡乱，不足致此大妖，斯乃曹氏灭汉之征也。&quot;案劭所述，与志或有不同，年月舛异，故俱载焉。臣昭注曰：检观前通，各有未直。寻梁即魏地之名，伯夏明于中夏，非溥天之称，以内臣孙*(夫)**[未]*得称王，征验有应，有若符契。复云&quot;伯夏教我为天子&quot;，后曹公曰&quot;若天命在吾，吾为周文王矣&quot;，此乃魏文帝受我成策而陟帝位也。风俗通云&quot;见中黄门寺曹腾之家&quot;，尤见其证。</p>
              <p>　　二年，雒阳上西门外女子生儿，两头，异肩共匤，俱前向，以为不祥，堕地弃之。自此之后，朝廷霿乱，政在私门，上下无别，二头之象。后董卓戮太后，被以不孝之名，放废天子，后复害之。汉元以来，祸莫踰此。</p>
              <p>　　四年，魏郡男子张博送铁卢诣太官，博上书室殿山居屋后宫禁，落屋讙呼。上收缚考问，辞&quot;忽不自觉知&quot;。[一]</p>
              <p>　　注[一]臣昭曰：魏人入宫，既夺汉之征，至后宫而讙呼，终亦祸废母后。</p>
              <p>　　中平元年六月壬申，雒阳男子刘仓居上西门外，妻生男，两头共身。</p>
              <p>　　灵帝时，江夏黄氏之母，浴而化为鼋，入于深渊，其后时出见。初浴簪一银钗，及见，犹在其首。[一]</p>
              <p>　　注[一]臣昭曰：黄者，代汉之色。女人，臣妾之体。化为鼋，鼋者元也。入于深渊，水实制火。夫君德尊阳，利见九五，飞在于天，乃备光盛。俯等龟鼋，有愧潜跃；首从戴钗，卑弱未尽。后帝者*(三)**[王]*，不专权极，天德虽谢，蜀犹傍缵。推求斯异，女为晓着矣。</p>
              <p>　　献帝初平中，长沙有人姓桓氏，死，棺敛月余，其母闻棺中声，发之，遂生。</p>
              <p>　　占曰：&quot;至阴为阳，下人为上。&quot;其后曹公由庶士起。</p>
              <p>　　建安四年二月，武陵充县女子李娥，年六十余，物故，以其家杉木槥敛，瘗于城外数里上，已十四日，有行闻其頉中有声，便语其家。家往视闻声，便发出，遂活。[一]</p>
              <p>　　注[一]干宝搜神记曰：&quot;武陵充县女子李娥，年六十余，病死，埋于城外，已十四日。娥比舍有蔡仲，闻娥富，谓殡当有金宝，盗发頉剖棺。斧数下，娥于棺中言曰：'蔡仲，汝护我头。'惊遽，便出走。会为吏所见，遂收治，依法当弃巿。娥儿闻，来迎出娥将去。武陵太守闻娥死复生，召见问事状。娥对曰：'闻谬为司命所召，到得遣出，过西门，适见外兄刘伯文，为相劳问，涕泣悲哀。娥语曰：&quot;伯文，一日误见召，今得遣归，既不知道，又不能独行，为我得一伴不？又我见召在此，已十余日，形体又当见埋藏，归当那得自出？&quot;伯文曰：&quot;当为问之。&quot;即遣门卒与户曹相问：&quot;司命一日误召武陵大女李娥，今得遣还。娥在此积日，尸丧又当殡敛，当作何等得出？又女弱独行，岂当有伴邪？是吾外妹，幸为便安之。&quot;荅曰：&quot;今武陵西男民李黑，亦得遣还，便可为伴。&quot;辄令黑过，□娥比舍蔡仲，令发出娥也。</p>
              <p>　　于是娥遂得出，与伯文别。伯文曰：&quot;书一封以与儿佗。&quot;娥遂与黑俱归，事状如此。'太守慨然叹曰：'天下事真不可知也！'乃表以为'蔡仲虽发頉，为鬼神所使，虽欲无发，势不得已。宜加宽宥。'诏书报可。太守欲验语虚实，即遣马吏于西界推问李黑得之。黑语协，乃致伯文书与佗。佗识其纸，乃是父亡时送箱中文书也。表文字犹在也，而书不可晓。乃请费长房读之，曰：'告佗：</p>
              <p>　　当从府君出案行，当以八月八日日中时，武陵城南沟水畔顿，汝是时必往。'到期，悉将大小于城南待之。须臾果至，但闻人马隐隐之声，诣沟水，便闻有呼声曰：'佗来！汝得我所寄李娥书不邪？'曰：'即得之，故来至此。'伯文以次呼家中大小问之，悲伤断绝。曰：'死生异路，不能数得汝消息。吾亡后，儿孙乃尔许人！'良久谓佗曰：'来春大病，与此一丸药，以涂门户，则辟来年妖厉矣。'言讫忽去，竟不得见其形。至前春，武陵果大病，白日见鬼，唯伯文之家，鬼不敢向。费长房视药曰：'此方相临也。'&quot;博物记曰：&quot;汉末关中大乱，有发前汉宫人頉者，宫人犹活。既出，平复如旧。魏郭后爱念之，录置宫内，常在左右。问汉时宫中事，说之了了，皆有次绪。郭后崩，哭泣哀过，遂死。汉末，发范明友奴頉，奴犹活。明友，霍光女婿。说光家事，废立之际，多与汉书相应。此奴常*(且)**[游]*走居民闲，无*(正)**[止]*住处，遂不知所在。&quot;</p>
              <p>　　七年，越巂有男化为女子。时周髃上言，哀帝时亦有此异，将有易代之事。至二十五年，献帝封于山阳。</p>
              <p>　　建安中，女子生男，两头共身。</p>
              <p>　　安帝元初六年夏四月，会稽大疫。[一]</p>
              <p>　　注[一]公羊传曰：&quot;大灾者何？大瘠也。大瘠者何？馃也。&quot;何休曰：&quot;民疾疫也，邪乱之气所生。&quot;古今注曰：&quot;光武建武十三年，扬徐部大疾疫，会稽江左甚。&quot;案传，钟离意为督邮，建武十四年会稽大疫。案此则频岁也。古今注曰：</p>
              <p>　　&quot;二十六年，郡国七大疫。&quot;</p>
              <p>　　延光四年冬，京都大疫。[一]</p>
              <p>　　注[一]张衡明年上封事：&quot;臣窃见京师为害兼所及，民多病死，*(上并猥)*死有灭户。人人恐惧，朝廷燋心，以为至忧。臣官在于考变禳灾，思*(在)**[任]*防救，未知所由，夙夜征营。臣闻国之大事在祀，祀莫大于郊天奉祖。方今道路流言，佥曰'孝安皇帝南巡路崩，从驾左右行慝之臣欲征诸国王子，故不发丧，衣车还宫，*(优)**[伪]*遣大臣，并祷请命'。臣处外官，不知其审，然尊灵见罔，岂能无怨！且凡*(夫私)**[大祀]*小有不蠲，犹为谴鼟，况以大秽，用礼郊庙？孔子曰：'曾谓泰山不如林放乎！'天地明察，降祸见灾，乃其理也。</p>
              <p>　　又闲者，有司正以冬至之后，奏开恭陵神道。陛下至*[孝]*，不忍距逆，或发頉移尸。月令：'仲冬土事无作，慎无发盖，及起大觽，以固而闭。地气上泄，是谓发天地之房，诸蛰则死，*[民必]*疾疫，又随以丧。'厉气未息，恐其殆此二*(年)**[事]*，欲使知过改悔。五行传曰：'六沴作见，若时共御，帝用不差，神则不怒，五福乃降，用章于下。'臣愚以为可使公卿处议，所以陈术改过，取媚神只，自求多福也。&quot;</p>
              <p>　　桓帝元嘉元年正月，京都大疫。二月，九江、庐江又疫。</p>
              <p>　　延熹四年正月，大疫。[一]</p>
              <p>　　注[一]太公六韬曰：&quot;人主好重赋役，大宫室，多台游，则民多病温也。&quot;</p>
              <p>　　灵帝建宁四年三月，大疫。</p>
              <p>　　熹平二年正月，大疫。</p>
              <p>　　光和二年春，大疫。</p>
              <p>　　五年二月，大疫。</p>
              <p>　　中平二年正月，大疫。</p>
              <p>　　献帝建安二十二年，大疫。[一]</p>
              <p>　　注[一]魏文帝书与吴质曰：&quot;昔年疾疫，亲故多离其灾。&quot;魏陈思王常说疫气云：</p>
              <p>　　&quot;家家有强尸之痛，室室有号泣之哀，或阖门而殪，或举族而丧者。&quot;</p>
              <p>　　灵帝光和元年六月丁丑，有黑气堕北宫温明殿东庭中，黑如车盖，起奋讯，身五色，有头，体长十余丈，形貌似龙。上问蔡邕，对曰：&quot;所谓天投蜺者也。不见足尾，不得称龙。易传曰：'蜺之比无德，以色亲也。'潜潭巴曰：'虹出，后妃阴胁王者。'又曰：'五色迭至，照于宫殿，有兵革之事。'演孔图曰：'天子外苦兵，威内夺，臣无忠，则天投蜺。'[一]变不空生，占不空言。&quot;[二]先是立皇后何氏，皇后每斋，当谒祖庙，辄有变异不得谒。中平元年，黄巾贼张角等立三十六方，起兵烧郡国，山东七州处处应角。遣兵外讨角等，内使皇后二兄为大将统兵。其年，宫车宴驾，皇后摄政，二兄秉权。谴让帝母永乐后，令自杀。阴呼并州牧董卓欲共诛中官，中官逆杀大将军进，兵相攻讨，京都战者塞道。皇太后母子遂为太尉卓等所废黜，皆死。天下之败，兵先兴于宫省，外延海内，二三十岁，其殃祸起自何氏。[三]</p>
              <p>　　注[一]案邕集称曰：&quot;演孔图曰：'蜺者，斗之精也。失度投蜺见态，主惑于毁誉。'合诚图曰：'天子外苦兵者也。'&quot;注[二]邕对又曰：&quot;意者陛下枢机之内，衽席之上，独有以色见进，陵尊踰制，以昭变象。若髃臣有所毁誉，圣意低回，未知谁是。兵戎未息，威权渐移，忠言不闻，则虹蜺所在生也。抑内宠，任中正，决毁誉，分直邪，各得其所；勒守卫，整武备，威权之机不以假人，则其救也。&quot;</p>
              <p>　　注[三]袁山松书曰：&quot;是年七月，虹昼见御坐玉堂后殿前庭中，色青赤也。&quot;</p>
              <p>　　校勘记</p>
              <p>　　三三四一页八行则王极象天也校补引柳从辰说，谓今尚书大传此下有&quot;人法天，元气绝，则不可以一体而言之也&quot;，凡十六字。</p>
              <p>　　三三四一页九行譬如北辰是则天之道于人政也今大传&quot;道&quot;作&quot;通&quot;。按：校补引柳从辰说，谓则天之道于人政，所谓&quot;唯天为大，唯尧则之&quot;，则即法也。此正譬如之义。作&quot;通&quot;误。</p>
              <p>　　三三四二页一行故*[子骏]*传曰眊据文献通考补。按：皮锡瑞尚书大传疏证引陈寿祺说，谓郑注引刘子骏五行传以眊释瞀，续汉志此注脱&quot;子骏&quot;二字。</p>
              <p>　　三三四二页三行阴气失按：今大传&quot;阴&quot;作&quot;养&quot;。</p>
              <p>　　三三四二页五行懦不*(敬)**[毅]*也据今大传郑注改。按：陈寿祺谓续汉志引此注&quot;毅&quot;作&quot;敬&quot;，误。</p>
              <p>　　三三四二页八行行*[于]*无形据今大传郑注补。</p>
              <p>　　三三四二页一０行夏侯胜说伐宜为代按：王先谦谓前书夏侯胜传作&quot;伐&quot;，郑说未详所出。</p>
              <p>　　三三四二页一一行恒耆其*[味厚其]*毒据今大传郑注补。按：通考郊祀考亦有此三字。</p>
              <p>　　三三四二页一三行逆谓*[赢]*缩反明经天守舍之类也校补引柳从辰说，谓据大传郑注，&quot;缩&quot;上脱&quot;赢&quot;字。今据补。</p>
              <p>　　三三四三页九行令龙所犯然中外奔波邴吉防患大豫汲本、殿本&quot;令&quot;作&quot;今&quot;，&quot;大&quot;作&quot;太&quot;。按：文有脱斗，不可强通。</p>
              <p>　　三三四三页一０行何有近目下而致逆节之萌者按：&quot;目下&quot;疑&quot;日下&quot;之斗，日下谓京都也。</p>
              <p>　　三三四三页一二行明公恬然谓非己按：&quot;己&quot;下疑脱一字。</p>
              <p>　　三三四五页一行熹平元年四月甲午青蛇见御坐上按：集解引钱大昕说，谓青蛇事张奂传作&quot;建宁二年&quot;，谢弼传同，此志及杨赐传并作&quot;熹平元年&quot;，非也。</p>
              <p>　　或云当作&quot;建宁元年&quot;，然蕃、武之被害在建宁元年九月，而奂、弼之言灾异俱有诛陈、窦事，则非建宁元年之夏可知。从张、谢传是。</p>
              <p>　　三三四五页三行陈蕃窦氏未被明宥按：本书张奂传作&quot;武、蕃忠贞，未被明宥&quot;。</p>
              <p>　　又汲本、殿本&quot;氏&quot;作&quot;武&quot;。</p>
              <p>　　三三四五页一一行乃好此马以生子汲本、局本&quot;好&quot;作&quot;奸&quot;。按：好与奸形近，疑作&quot;奸&quot;是。</p>
              <p>　　三三四六页四行而灵帝一听阉官按：汲本、殿本&quot;官&quot;作&quot;宦&quot;。</p>
              <p>　　三三四六页五行徒随嬖竖之意按：殿本&quot;嬖&quot;作&quot;阉&quot;。</p>
              <p>　　三三四六页一一行必*(是)**[示]*于东据汲本、殿本改。</p>
              <p>　　三三四六页一四行中黄门桓贤按：殿本&quot;桓&quot;作&quot;相&quot;，疑形近而斗。袁纪作&quot;桓览&quot;，贤览亦形似易斗。</p>
              <p>　　三三四七页七行如白衣无宜兰入宫也殿本&quot;兰&quot;作&quot;阑&quot;。按：阑兰古通作。</p>
              <p>　　三三四七页九行以内臣孙*(夫)**[未]*得称王按：&quot;夫&quot;字不可解，何焯以北宋残本校，&quot;夫&quot;作&quot;未&quot;，当是。今据改。</p>
              <p>　　三三四七页一三行朝廷霿乱按：汲本&quot;霿&quot;作&quot;瞀&quot;。</p>
              <p>　　三三四八页六行后帝者*(三)**[王]*据汲本、殿本改。</p>
              <p>　　三三四八页一一行頉中有声按：集解引惠栋说，谓北宋本&quot;有&quot;下有&quot;人&quot;字。</p>
              <p>　　三三四八页一四行闻谬为司命所召按：校补谓案文&quot;闻&quot;当是&quot;闲&quot;。</p>
              <p>　　三三四九页一行今得遣归按：&quot;今&quot;原斗&quot;令&quot;，径改正。</p>
              <p>　　三三四九页一一行儿孙乃尔许人按：校补谓案文&quot;人&quot;当是&quot;大&quot;。</p>
              <p>　　三三四九页一五行此奴常*(且)**[游]*走居民闲无*(正)**[止]*住处据汲本、殿本改。</p>
              <p>　　三三五０页七行臣窃见京师为害兼所及民多病死按：校补谓&quot;害兼&quot;二字当作&quot;厉气&quot;。</p>
              <p>　　三三五０页七行*(上并猥)*死有灭户据汲本、殿本删。</p>
              <p>　　三三五０页八行思*(在)**[任]*防救据汲本、殿本改。</p>
              <p>　　三三五０页九行*(优)**[伪]*遣大臣据殿本、集解本改。按：钱大昭云闽本作&quot;伪&quot;。又按：阎后纪云&quot;伪云帝疾甚，诈遣司徒刘喜诣郊庙社稷告天请命&quot;，则作&quot;伪&quot;者是也。</p>
              <p>　　三三五０页一０行且凡*(夫私)**[大祀]*小有不蠲校补谓案文&quot;夫私&quot;二字当作&quot;大祀&quot;。今据改。</p>
              <p>　　三三五０页一一行陛下至*[孝]*据汲本、殿本补。</p>
              <p>　　三三五０页一三行*[民必]*疾疫据汲本、殿本补。</p>
              <p>　　三三五０页一三行恐其殆此二*(年)**[事]*校补谓案文&quot;年&quot;当作&quot;事&quot;。今据改。</p>
              <p>　　三三五０页一四行五福乃降按：汲本、殿本&quot;五&quot;作&quot;万&quot;。</p>
              <p>　　三三五一页三行则民多病温也按汲本、殿本&quot;温&quot;作&quot;瘟&quot;。</p>
            </td>
          </tr>
        </table>
        <p>&nbsp;</p><table width="460" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='116.htm'>上一页 </a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='118.htm'>下一页 </a></div>
                  </td>
                </tr>
              </table>
              <p align=center>作者：[南朝宋]范晔 
              <hr width=90%>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
        
      </td>
      <td valign="top" width="19"><img src="rightbg.gif" width="19" height="400"><img src="right.gif" width="19" height="146"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="66" height="21"><img src="bottom1.gif" width="66" height="21"></td>
      <td background="bottombg.gif" width="500"></td>
      <td width="210"></td>
    </tr>
  </table>
</div>
</body>
</html>
