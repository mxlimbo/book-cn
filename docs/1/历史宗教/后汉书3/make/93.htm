<html>
<head>
<title>后汉书卷八十三　逸民列传　第七十三</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0">
    <tr>
      <td width="239" height="24"><img src="up1.gif" width="239" height="24"></td>
      <td width="537" background="up1bg.gif"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="167" height="49"><img src="up2left.gif" width="167" height="49"></td>
      <td valign="bottom"><img src="bg.gif" width="50" height="20"><a href="content.htm"><img src="top.gif" width="46" height="15" border="0"></a><img src="bg.gif" width="40" height="7"><a href="92.htm"><img src="last.gif" width="46" height="15" border="0"></a><img src="bg.gif" width="40" height="30"><a href="94.htm"><img src="next.gif" width="46" height="15" border="0"></a></td>
      <td width="19" background="rightbg.gif">&nbsp;</td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td valign="top" width="66" background="leftbg.gif"><img src="up3.gif" width="66" height="580"></td>
      <td valign="top" align="center"> 
        <table width="520" cellspacing="0" cellpadding="0" align="center" border="0">
          <tr> 
            <td> 
              <p align="center">&nbsp;</p>
              <p align="center" class="h">后汉书卷八十三　逸民列传　第七十三</p>
            </td>
          </tr>
        </table>
        <br>
        <table width="520" border="0" cellspacing="0" cellpadding="0" align="center">
          <tr> 
            <td>　　易称&quot;遯之时义大矣哉&quot;。又曰：&quot;不事王侯，高尚其事。&quot;是以尧称则天，不屈颍阳之高；[一]武尽美矣，终全孤竹之絜。[二]自兹以降，风流弥繁，长往之轨未殊，而感致之数匪一。或隐居以求其志，或回避以全其道，[三]或静己以镇其躁，[四]或去危以图其安，[五]或垢俗以动其燍，[六]或疵物以激其清。
              <p>　　[七]然观其甘心畎亩之中，憔悴江海之上，[八]岂必亲鱼鸟乐林草哉，亦云性分所至而已。[九]故蒙耻之宾，屡黜不去其国；[一０]蹈海之节，千乘莫移其情。[一一]适使矫易去就，则不能相为矣。[一二]彼虽硁硁有类沽名者，[一三]</p>
              <p>　　然而蝉蜕嚣埃之中，自致寰区之外，异夫饰智巧以逐浮利者乎！荀卿有言曰，&quot;志意修则骄富贵，道义重则轻王公&quot;也。[一四]</p>
              <p>　　注[一]颍阳谓巢、许也。</p>
              <p>　　注[二]孤竹谓夷、齐也。</p>
              <p>　　注[三]论语孔子曰：&quot;隐居以求其志，行义以达其道。&quot;求志谓长沮、桀溺，全道若薛方诡对王莽也。</p>
              <p>　　注[四]谓逢萌之类也。</p>
              <p>　　注[五]四皓之类也。</p>
              <p>　　注[六]谓申徒狄、鲍焦之流也。</p>
              <p>　　注[七]梁鸿、严光之流。</p>
              <p>　　注[八]庄子曰：&quot;舜以天下让北人无择。无择曰：'异哉，后之为人也！居于畎亩之中而游尧之门，不若是而已。'&quot;又曰：&quot;就薮泽，处闲旷，此江海之士，避代之人，闲暇者之所好也。&quot;</p>
              <p>　　注[九]分音符问反。</p>
              <p>　　注[一０]列女传曰：&quot;柳下惠死，其妻诔之曰：'蒙耻救人，德弥大兮。虽遇三黜，终不敝兮。'&quot;注[一一]史记曰，鲁连谓新垣衍曰：&quot;秦即为帝，则鲁连蹈东海死耳。&quot;鲁连下聊城，田单爵之，鲁连逃隐于海上也。</p>
              <p>　　注[一二]人各有所尚，不能改其志。孔子闻长沮、桀溺之言，乃告子路曰：&quot;天下有道，丘不与易也。&quot;</p>
              <p>　　注[一三]论语曰：&quot;孔子击磬于韂，有荷蒉而过孔氏之门者。曰：'有心哉！击磬乎？'既而曰：'鄙哉！硁硁乎，莫己知也。'&quot;又&quot;子贡曰：'有美玉于斯，蕴椟而藏诸？求善价而沽诸？'孔子曰：'沽之哉！沽之哉！我待价者也。'&quot;沽谓衒卖也。</p>
              <p>　　注[一四]荀卿子之文也。</p>
              <p>　　汉室中微，王莽篡位，士之蕴藉义愤甚矣。是时裂冠毁冕，相携持而去之者，盖不可胜数。[一]杨雄曰：&quot;鸿飞冥冥，弋者何篡焉。&quot;言其违患之远也。[二]</p>
              <p>　　光武侧席幽人，求之若不及，[三]旌帛蒲车之所征贲，相望于岩中矣。[四]若薛方、逢萌聘而不肯至，[五]严光、周党、王霸至而不能屈。髃方咸遂，志士怀仁，斯固所谓&quot;举逸民天下归心&quot;者乎！[六]肃宗亦礼郑均而征高凤，以成其节。自后帝德稍衰，邪□当朝，处子耿介，羞与卿相等列，至乃抗愤而不顾，多失其中行焉。盖录其绝尘不反，[七]同夫作者，列之此篇。[八]</p>
              <p>　　注[一]左传曰：&quot;王使詹桓伯辞于晋曰：'伯父若裂冠毁冕，拔本塞原。'&quot;毛诗序曰：&quot;百姓莫不相携持而去之。&quot;</p>
              <p>　　注[二]&quot;篡&quot;字诸本或作&quot;慕&quot;，法言作&quot;篡&quot;。宋衷曰：&quot;篡，取也。鸿高飞冥冥薄天，虽有弋人，何施巧而取也。喻贤者隐处，不离暴乱之害也。&quot;然今人谓以计数取物为篡，篡亦取也。</p>
              <p>　　注[三]国语曰：&quot;越王夫人去鮼侧席而坐。&quot;韦昭注云：&quot;侧犹特也。礼，忧者侧席而坐。&quot;前书公孙弘赞曰：&quot;上方欲用文武，求之如弗及。&quot;</p>
              <p>　　注[四]毛诗序曰：&quot;干旄，美好善也。&quot;其诗曰：&quot;孑孑干旌，在浚之城。&quot;易贲卦六五曰：&quot;贲于丘园，东帛戋戋。&quot;蒲车，以蒲里轮，取其安也。前书武帝以蒲车征鲁申公也。</p>
              <p>　　注[五]前书薛方字子容。</p>
              <p>　　注[六]论语文也。</p>
              <p>　　注[七]庄子曰：&quot;颜回问于仲尼曰：'夫子步亦步，夫子趋亦趋，夫子驰亦驰，夫子奔*(辙)**[轶]*绝尘，则回瞠若乎后矣。'&quot;司马彪注云：&quot;言不可及也。&quot;</p>
              <p>　　韩诗外传曰：&quot;山林之士，往而不能反。&quot;</p>
              <p>　　注[八]论语曰：&quot;贤者避代，其次避地，其次避色，其次避言。子曰：'作者七人矣。'&quot;野王二老者，不知何许人也。初，光武贰于更始，会关中扰乱，遣前将军邓禹西征，送之于道。既反，因于野王猎，路见二老者即禽。[一]光武问曰：&quot;禽何向？&quot;并举手西指，言&quot;此中多虎，臣每即禽，虎亦即臣，大王勿往也&quot;。光武曰：&quot;苟有其备，虎亦何患。&quot;父曰：&quot;何大王之谬邪！昔汤即桀于鸣条，而大城于亳；[二]武王亦即纣于牧野，而大城于郏鄏。[三]彼二王者，其备非不深也。是以即人者，人亦即之，虽有其备，庸可忽乎！&quot;光武悟其旨，顾左右曰：</p>
              <p>　　&quot;此隐者也。&quot;将用之，辞而去，莫知所在。</p>
              <p>　　注[一]即，就也。易曰&quot;即鹿无虞&quot;也。</p>
              <p>　　注[二]帝王纪曰：&quot;案孟子，桀卒于鸣条，乃在东夷之地。或言陈留平丘今有鸣条亭也。唯*(是)**[孔]*安国注尚书云，鸣条在安邑西。考三说之验，孔为近之。&quot;</p>
              <p>　　注[三]杜预注左传曰：&quot;今河南也。河南县西有郏鄏陌。&quot;</p>
              <p>　　向长字子平，[一]河内朝歌人也。隐居不仕，性尚中和，好通老、易。贫无资食，好事者更馈焉，受之取足而反其余。王莽大司空王邑辟之，连年乃至，欲荐之于莽，固辞乃止。潜隐于家。读易至损、益卦，喟然叹曰：&quot;吾已知富不如贫，贵不如贱，但未知死何如生耳。&quot;[二]建武中，男女娶嫁既毕，□断家事勿相关，当如我死也。于是遂肆意，与同好北海禽庆[三]俱游五岳名山，竟不知所终。</p>
              <p>　　注[一]高士传&quot;向&quot;字作&quot;尚。&quot;</p>
              <p>　　注[二]易损卦曰：&quot;二簋可用享。损益盈虚，与时偕行。&quot;益卦曰&quot;损上益下，人说无疆&quot;也。</p>
              <p>　　注[三]前书庆字子夏。</p>
              <p>　　逢萌字子康，北海都昌人也。家贫，给事县为亭长。时尉行过亭，萌候迎拜谒，既而掷楯叹曰：[一]&quot;大丈夫安能为人役哉！&quot;遂去之长安学，通春秋经。时王莽杀其子宇，[二]萌谓友人曰：&quot;三纲绝矣！[三]不去，祸将及人。&quot;即解冠挂东都城门，[四]归，将家属浮海，客于辽东。</p>
              <p>　　注[一]亭长主捕盗贼，故执楯也。</p>
              <p>　　注[二]前书莽隔绝平帝外家韂氏，宇恐帝大后见怨，以为莽不可谏而好鬼神，即夜持血洒莽第门。吏发觉之，莽执宇送狱，饮药而死。</p>
              <p>　　注[三]谓君臣、夫妇、父子。</p>
              <p>　　注[四]汉宫殿名：&quot;东都门今名青门也。&quot;前书音义曰：&quot;长安东郭城北头第一门。&quot;</p>
              <p>　　萌素明阴阳，知莽将败，有顷，乃首戴瓦盎，[一]哭于巿曰：&quot;新乎新乎！&quot;[二]</p>
              <p>　　因遂潜藏。</p>
              <p>　　注[一]盎，盆也。</p>
              <p>　　注[二]王莽为新都侯，及篡，号新室，故哭之。</p>
              <p>　　及光武即位，乃之琅邪劳山，[一]养志修道，人皆化其德。</p>
              <p>　　注[一]在今莱州即墨县东南，有大劳、小劳山。</p>
              <p>　　北海太守素闻其高，遣吏奉谒致礼，萌不荅。太守怀恨而使捕之。吏叩头曰：&quot;子康大贤，天下共闻，所在之处，人敬如父，往必不获，只自毁辱。&quot;太守怒，收之系狱，更发它吏。行至劳山，人果相率以兵弩捍御，吏被伤流血，奔而还。</p>
              <p>　　后诏书征萌，托以老耄，迷路东西，语使者云：&quot;朝廷所以征我者，以其有益于政，尚不知方面所在，安能济时乎？&quot;即便驾归。连征不起，以寿终。</p>
              <p>　　初，萌与同郡徐房、平原李子云、王君公相友善，并晓阴阳，怀德秽行。房与子云养徒各千人，君公遭乱独不去，侩牛自隐。[一]时人谓之论曰：&quot;避世墙东王君公。&quot;[二]</p>
              <p>　　注[一]侩谓平会两家卖买之价。</p>
              <p>　　注[二]嵇康高士传曰&quot;君公明易，为郎。数言事不用，乃自污与官婢通，免归。</p>
              <p>　　诈狂侩牛，口无二价&quot;也。</p>
              <p>　　周党字伯况，太原广武人也。家产千金。少孤，为宗人所养，而遇之不以理，及长，又不还其财。党诣乡县讼，主乃归之。既而散与宗族，悉免遣奴婢，遂至长安游学。</p>
              <p>　　初，乡佐尝觽中辱党，党久怀之。[一]后读春秋，闻复雠之义，[二]便辍讲而还，与乡佐相闻，期克□日。既交刃，而党为乡佐所伤，困顿。乡佐服其义，舆归养之，数日方苏，既悟而去。自此□身修志，州里称其高。</p>
              <p>　　注[一]续汉志乡佐主收赋税者。</p>
              <p>　　注[二]春秋经书&quot;纪侯大去其国&quot;。公羊传曰：&quot;大去者何？灭也。孰灭之？齐灭之。曷为不言齐灭之？为襄公讳也。齐襄公九世祖哀公亨于周，纪侯谮之也，故襄公雠于纪。九世犹可复雠乎？虽百世可也。&quot;</p>
              <p>　　及王莽窃位，托疾杜门。自后贼暴从横，残灭郡县，唯至广武，过城不入。</p>
              <p>　　建武中，征为议郎，以病去职，遂将妻子居黾池。复被征，不得已，乃着短布单衣，榖皮绡头，待见尚书。[一]及光武引见，党伏而不谒，自陈愿守所志，帝乃许焉。</p>
              <p>　　注[一]以榖树皮为绡头也。绡头，解见向栩传。党服此*[诣]*尚书，以待见也。</p>
              <p>　　博士范升奏毁党曰：&quot;臣闻尧不须许由、巢父，而建号天下；周不待伯夷、叔齐，而王道以成。伏见太原周党、东海王良、山阳王成等，蒙受厚恩，使者三聘，乃肯就车。及陛见帝廷，党不以礼屈，伏而不谒，偃蹇骄悍，同时俱逝。党等文不能演义，武不能死君，钓采华名，庶几三公之位。臣愿与坐云台之下，考试图国之道。不如臣言，伏虚妄之罪。而敢私窃虚名，夸上求高，皆大不敬。&quot;</p>
              <p>　　书奏，天子以示公卿。诏曰：&quot;自古明王圣主必有不宾之士。伯夷、叔齐不食周粟，太原周党不受朕禄，亦各有志焉。其赐帛四十匹。&quot;党遂隐居黾池，著书上下篇而终。邑人贤而祠之。</p>
              <p>　　初，党与同郡谭贤伯升、鴈门殷谟君长，俱守节不仕王莽世。建武中，征并不到。</p>
              <p>　　王霸字儒仲，太原广武人也。少有清节。及王莽篡位，□冠带，绝交宦。建武中，征到尚书，拜称名，不称臣。有司问其故。霸曰：&quot;天子有所不臣，诸侯有所不友。&quot;[一]司徒侯霸让位于霸。阎阳毁之曰：&quot;太原俗党，儒仲颇有其风。&quot;</p>
              <p>　　遂止。[二]以病归。隐居守志，茅屋蓬户。连征不至，以寿终。</p>
              <p>　　注[一]礼记曰：&quot;儒有上不臣天子，下不事诸侯。&quot;</p>
              <p>　　注[二]皇甫谧高士传曰&quot;故梁令阎阳&quot;也。前书曰：&quot;太原多晋公族子孙，以诈力相倾，矜夸功名，报仇过直。汉兴，号为难化，常择严猛将，或任杀伐为威。</p>
              <p>　　父兄被诛，子弟怨愤，至告讦刺史、二千石。&quot;</p>
              <p>　　严光字子陵，一名遵，会稽余姚人也。少有高名，与光武同游学。及光武即位，乃变名姓，隐身不见。帝思其贤，乃令以物色访之。[一]后齐国上言：&quot;有一男子，披羊裘钓泽中。&quot;帝疑其光，乃备安车玄纁，遣使聘之。三反而后至。舍于北军，给黙褥，太官朝夕进膳。</p>
              <p>　　注[一]以其形貌求之。</p>
              <p>　　司徒侯霸与光素旧，遣使奉书。[一]使人因谓光曰：&quot;公闻先生至，区区欲即诣造，迫于典司，是以不获。愿因日暮，自屈语言。&quot;光不荅，乃投札与之，口授曰：&quot;君房足下：位至鼎足，甚善。怀仁辅义天下悦，阿谀顺旨要领绝。&quot;霸得书，封奏之。帝笑曰：&quot;狂奴故态也。&quot;车驾即日幸其馆。光卧不起，帝即其卧所，抚光腹曰：&quot;咄咄子陵，不可相助为理邪？&quot;光又眠不应，良久，乃张目熟视，曰：&quot;昔唐尧着德，巢父洗耳。士故有志，何至相迫乎！&quot;帝曰：&quot;子陵，我竟不能下汝邪？&quot;于是升舆叹息而去。</p>
              <p>　　注[一]皇甫谧高士传曰：&quot;霸使西曹属侯子道奉书，光不起，于黙上箕踞抱膝发书读讫，问子道曰：'君房素痴，今为三公，宁小差否？'子道曰：'位已鼎足，不痴也。'光曰：'遣卿来何言？'子道传霸言。光曰：'卿言不痴，是非痴语也？天子征我三乃来。人主尚不见，当见人臣乎？'子道求报。光曰：'我手不能书。'乃口授之。使者嫌少，可更足。光曰：'买菜乎？求益也？'&quot;复引光入，论道旧故，相对累日。帝从容问光曰：&quot;朕何如昔时？&quot;对曰：&quot;陛下差增于往。&quot;因共偃卧，光以足加帝腹上。明日，太史奏客星犯御坐甚急。</p>
              <p>　　帝笑曰：&quot;朕故人严子陵共卧耳。&quot;</p>
              <p>　　除为谏议大夫，不屈，乃耕于富春山，[一]后人名其钓处为严陵濑焉。[二]建武十七年，复特征，不至。年八十，终于家。帝伤惜之，诏下郡县赐钱百万、谷千斛。</p>
              <p>　　注[一]今杭州富阳县也。本汉富春县，避晋简文帝郑太后讳，改曰富阳。</p>
              <p>　　注[二]顾野王舆地志曰&quot;七里濑在东阳江下，与严陵濑相接，有严山。桐庐县南有严子陵渔钓处，今山边有石，上平，可坐十人，临水，名为严陵钓□&quot;也。</p>
              <p>　　井丹字大春，扶风郿人也。少受业太学，通五经，善谈论，故京师为之语曰：&quot;五经纷纶井大春。&quot;[一]性清高，未尝修刺候人。</p>
              <p>　　注[一]纷纶犹浩博也。</p>
              <p>　　建武末，沛王辅等五王居北宫，皆好宾客，更遣请丹，不能致。信阳侯阴就，光烈皇后弟也，以外戚贵盛，乃诡说五王，求钱千万，约能致丹，而别使人要劫之。丹不得已，既至，就故为设麦饭鳂叶之食，丹推去之，曰：&quot;以君侯能供甘旨，故来相过，何其薄乎？&quot;更置盛馔，乃食。及就起，左右进辇。丹笑曰：</p>
              <p>　　&quot;吾闻桀驾人车，岂此邪？&quot;[一]坐中皆失色。就不得已而令去辇。自是隐闭不关人事，以寿终。</p>
              <p>　　注[一]帝王纪曰：&quot;桀以人驾车。&quot;</p>
              <p>　　梁鸿字伯鸾，扶风平陵人也。父让，王莽时为城门校尉，封修远伯，使奉少昊后，寓于北地而卒。[一]鸿时尚幼，以遭乱世，因卷席而葬。</p>
              <p>　　注[一]前书莽改允吾为修远。少昊，金天氏之号，次黄帝者。北地，今宁州也。</p>
              <p>　　后受业太学，家贫而尚节介，博览无不通，而不为章句。学毕，乃牧豕于上林苑中。曾误遗火延及它舍，鸿乃寻访烧者，问所去失，[一]悉以豕偿之。其主犹以为少。鸿曰：&quot;无它财，愿以身居作。&quot;主人许之。因为执勤，不懈朝夕。</p>
              <p>　　邻家耆老见鸿非恒人，乃共责让主人，而称鸿长者。于是始敬异焉，悉还其豕。鸿不受而去，归乡里。</p>
              <p>　　注[一]去，亡也。</p>
              <p>　　埶家慕其高节，多欲女之，[一]鸿并绝不娶。同县孟氏有女，状肥丑而黑，力举石臼，择对不嫁，至年三十。父母问其故。女曰：&quot;欲得贤如梁伯鸾者。&quot;鸿闻而娉之。女求作布衣、麻屦，织作筐缉绩之具。及嫁，始以装饰入门。七日而鸿不荅。妻乃跪黙下请曰：&quot;窃闻夫子高义，简斥数妇，[二]妾亦偃蹇数夫矣。</p>
              <p>　　今而见择，敢不请罪。&quot;鸿曰：&quot;吾欲裘褐之人，可与俱隐深山者尔。今乃衣绮缟，傅粉墨，岂鸿所愿哉？&quot;妻曰：&quot;以观夫子之志耳。妾自有隐居之服。&quot;乃更为椎髻，着布衣，操作而前。鸿大喜曰：&quot;此真梁鸿妻也。能奉我矣！&quot;字之曰德曜，*[名]*孟光。</p>
              <p>　　注[一]以女妻人曰女，音尼虑反。</p>
              <p>　　注[二]斥，远也。</p>
              <p>　　居有顷，妻曰：&quot;常闻夫子欲隐居避患，今何为默默？无乃欲低头就之乎？&quot;鸿曰：&quot;诺。&quot;乃共入霸陵山中，以耕织为业，咏诗书，弹琴以自娱。仰慕前世高士，而为四皓以来二十四人作颂。</p>
              <p>　　因东出关，过京师，作五噫之歌曰：&quot;陟彼北芒兮，噫！顾览帝京兮，噫！宫室崔嵬兮，噫！人之劬劳兮，噫！辽辽未央兮，噫！&quot;肃宗闻而非之，求鸿不得。乃易姓运期，名耀，字侯光，与妻子居齐鲁之闲。</p>
              <p>　　有顷，又去适吴。将行，作诗曰：&quot;逝旧邦兮遐征，将遥集兮东南。心惙怛兮伤悴，志菲菲兮升降。[一]欲乘策兮纵迈，疾吾俗兮作谗。竞举枉兮措直，咸先佞兮唌唌。[二]*(聊)*固靡臱兮独建，冀异州兮尚贤。[三]聊逍摇兮遨嬉，缵仲尼兮周流。傥云鷪兮我悦，遂舍车兮即浮。[四]过季札兮延陵，求鲁连兮海隅。虽不察兮光貌，幸神灵兮与休。[五]惟季春兮华阜，麦含含兮方秀。哀茂时兮逾迈，愍芳香兮日臭。[六]悼吾心兮不获，长委结兮焉究！[七]口嚣嚣兮余讪，嗟恇恇兮谁留？&quot;[八]</p>
              <p>　　注[一]尔雅注：&quot;惙怛，忧也。菲菲，高下不定也。&quot;惙音丁劣反，降音下江反。</p>
              <p>　　诗曰：&quot;我心则降。&quot;</p>
              <p>　　注[二]论语曰：&quot;举直措诸枉则人服，举枉措诸直则人不服。&quot;唌音延，谗言捷急之蝄。</p>
              <p>　　注[三]建，立也。言己无臱于独立，所以适吴者，冀异州之人贵尚贤德。</p>
              <p>　　注[四]舍其车而就舟船。</p>
              <p>　　注[五]光貌，光仪也。言虽不察见季札及鲁连，然冀幸其神灵与之同美也。</p>
              <p>　　注[六]茂，盛也。臭，败也。</p>
              <p>　　注[七]委结，怀恨也。究，穷也。</p>
              <p>　　注[八]讪，谤也。郑玄注礼记曰：&quot;恇恇，恐也。&quot;</p>
              <p>　　遂至吴，依大家鮧伯通，居庑下，[一]为人赁舂。每归，妻为具食，不敢于鸿前仰视，举案齐眉。伯通察而异之，曰：&quot;彼佣能使其妻敬之如此，非凡人也。&quot;</p>
              <p>　　乃方舍之于家。鸿潜闭著书十余篇。疾且困，告主人曰：&quot;昔延陵季子葬子于嬴博之闲，不归乡里，慎勿令我子持丧归去。&quot;及卒，伯通等为求葬地于吴要离頉傍。咸曰：&quot;要离烈士，而伯鸾清高，可令相近。&quot;[二]葬毕，妻子归扶风。</p>
              <p>　　注[一]说文曰：&quot;庑，堂下周屋也。&quot;释名：&quot;大屋曰庑。&quot;</p>
              <p>　　注[二]要离，刺吴王僚子庆忌者，頉在今苏州吴县西。伯鸾墓在其北。</p>
              <p>　　初，鸿友人京兆高恢，少好老子，隐于华阴山中。及鸿东游思恢，作诗曰：&quot;鸟嘤嘤兮友之期，[一]念高子兮仆怀思，想念恢兮爰集兹。&quot;二人遂不复相见。</p>
              <p>　　恢亦高抗，终身不仕。[二]</p>
              <p>　　注[一]毛诗曰：&quot;伐木丁丁，鸟鸣嘤嘤。出自幽谷，迁于乔木。嘤其鸣矣，求其友声。&quot;</p>
              <p>　　注[二]高士传曰：&quot;恢字伯通。&quot;</p>
              <p>　　高凤字文通，南阳叶人也。少为书生，家以农亩为业，而专精诵读，昼夜不息。</p>
              <p>　　妻尝之田，曝麦于庭，令凤护□。时天暴雨，而凤持竿诵经，不觉潦水流麦。妻还怪问，凤方悟之。其后遂为名儒，乃教授业于西唐山中。[一]</p>
              <p>　　注[一]山在今唐州湖阳县西北。郦元注水经云，即高凤所隐之西唐山也。</p>
              <p>　　邻里有争财者，持兵而□，凤往解之，不已，乃脱巾叩头，固请曰：&quot;仁义逊让，柰何□之！&quot;于是争者怀感，投兵谢罪。</p>
              <p>　　凤年老，执志不倦，名声着闻。太守连召请，恐不得免，自言本巫家，不应为吏，又诈与寡嫂讼田，遂不仕。建初中，将作大匠任隗举凤直言，到公车，托病逃归。推其财产，悉与孤兄子。隐身渔钓，终于家。</p>
              <p>　　论曰：先大夫宣侯[一]尝以讲道余隙，寓乎逸士之篇。至高文通传，辍而有感，以为隐者也，因着其行事而论之曰：&quot;古者隐逸，其风尚矣。颍阳洗耳，耻闻禅让；[二]孤竹长饥，羞食周粟。[三]或高栖以违行，或疾物以矫情，虽轨夡异区，其去就一也。若伊人者，志陵青云之上，身晦泥污之下，心名且犹不显，况怨累之为哉！与夫委体渊沙，鸣弦揆日者，不其远乎！&quot;[四]</p>
              <p>　　注[一]沈约宋书曰：&quot;范泰字伯伦。祖汪。父宁，宋高祖受命，拜金紫光禄大夫，加散骑常侍，领国子祭酒，多所陈谏。</p>
              <p>　　泰博览篇籍，好为文章，爱銟后生，孜孜无倦。薨谥宣侯。&quot;即晔之父也。</p>
              <p>　　注[二]许由隐于颍阳，闻尧欲禅，乃临颍而洗耳。</p>
              <p>　　注[三]伯夷﹑叔齐，孤竹君之子，不食周粟。</p>
              <p>　　注[四]委体泉沙谓屈原怀沙砾而自沉也。鸣弦揆日谓嵇康临刑顾日景而弹琴也。</p>
              <p>　　论者以事夡相明，故引康为喻。</p>
              <p>　　台佟字孝威，[一]魏郡邺人也。隐于武安山，[二]凿穴为居，采药自业。建初中，州辟不就。刺史行部，乃使从事致谒。佟载病往谢。刺史乃执贽见佟曰：[三]</p>
              <p>　　&quot;孝威居身如是，甚苦，如何？&quot;佟曰：&quot;佟幸得保终性命，存神养和。如明使君奉宣诏书，夕惕庶事，反不苦邪？&quot;遂去，隐逸，终不见。</p>
              <p>　　注[一]佟音大冬反。</p>
              <p>　　注[二]武安县之山也。</p>
              <p>　　注[三]嵇康高士传曰：&quot;刺史执枣栗之贽往。&quot;</p>
              <p>　　韩康字伯休，一名恬休，京兆霸陵人。家世着姓。常采药名山，卖于长安市，口不二价，三十余年。时有女子从康买药，康守价不移。女子怒曰：&quot;公是韩伯休那？</p>
              <p>　　[一]乃不二价乎？&quot;康叹曰：&quot;我本欲避名，今小女子皆知有我，何用药为？&quot;</p>
              <p>　　乃遯入霸陵山中。博士公车连征不至。桓帝乃备玄纁之礼，以安车聘之。使者奉诏造康，康不得已，乃许诺。辞安车，自乘柴车，冒晨先使者发。至亭，亭长以韩征君当过，方发人牛修道桥。及见康柴车幅巾，以为田叟也，使夺其牛。</p>
              <p>　　康即释驾与之。有顷，使者至，夺牛翁乃征君也。使者欲奏杀亭长。康曰：&quot;此自老子与之，亭长何罪！&quot;乃止。康因*[中]*道逃遯，以寿终。</p>
              <p>　　注[一]那，语余声也，音乃贺反。</p>
              <p>　　矫慎字仲彦，[一]扶风茂陵人也。少好黄老，隐遯山谷，因穴为室，仰慕松﹑乔导引之术。与马融﹑苏章乡里并时，融以才博显名，章以廉直称，然皆推先于慎。</p>
              <p>　　注[一]风俗通曰：&quot;晋大夫矫父之后也。&quot;</p>
              <p>　　汝南吴苍甚重之，因遗书以观其志曰：&quot;仲彦足下：勤处隐约，虽乘云行泥，栖宿不同，每有西风，何尝不叹！[一]盖闻黄老之言，乘虚入冥，藏身远遯，亦有理国养人，施于为政。[二]至如登山绝夡，神不着其证，人不鷪其验。吾欲先生从其可者，于意何如？昔伊尹不怀道以待尧舜之君。[三]方今明明，四海开辟，巢许无为箕山，夷齐悔入首阳。足下审能骑龙弄凤，翔嬉云闲者，[四]亦非狐兔燕雀所敢谋也。&quot;慎不荅。</p>
              <p>　　年七十余，竟不肯娶。后忽归家，自言死日，及期果卒。后人有见慎于敦煌者，故前世异之，或云神僊焉。</p>
              <p>　　注[一]汝南在扶风之东。</p>
              <p>　　注[二]老子曰：&quot;致虚极，守静笃。&quot;又曰：&quot;窈兮冥兮，其中有精。&quot;又曰：&quot;理大国若亨小鲜。&quot;又曰&quot;非所以爱人治国&quot;也。</p>
              <p>　　注[三]孟子曰，汤使人以币聘伊尹。伊尹曰：&quot;我何以汤之币*[聘]*为哉？&quot;既而幡然改曰：&quot;与我*(岂若)*处畎亩之中，由是以乐尧舜之道，吾岂若使是君为尧舜之君*[哉]*？岂若使是人为尧舜之人哉？&quot;</p>
              <p>　　注[四]列僊传曰：&quot;箫史，秦缪公时。善吹箫，公女弄玉好之，以妻之，遂教弄玉作凤鸣。居数十年，吹凤皇声，凤来止其屋。为作凤台，夫妇止*(在)**[其]*上。一旦皆随凤皇飞去。&quot;又曰&quot;陶安公，六安冶师。数行火，火一旦散上，紫色冲天。须臾赤雀止冶上，曰：'安公，安公，冶与天通。七月七日，迎汝以赤龙。'至时，安公骑之而去&quot;也。</p>
              <p>　　慎同郡马瑶，隐于汧山，以兔□为事。[一]所居俗化，百姓美之，号马牧先生焉。</p>
              <p>　　注[一]□，兔网也。毛诗序曰：&quot;兔□，后妃之化也。关雎之化行，则莫不好德，贤人觽多。&quot;故*(慎)**[瑶]*以为事焉。</p>
              <p>　　戴良字叔鸾，汝南慎阳人也。曾祖父遵，字子高，平帝时，为侍御史。王莽篡位，称病归乡里。家富，好给施，尚侠气，食客常三四百人。时人为之语曰：&quot;关东大豪戴子高。&quot;</p>
              <p>　　良少诞节，母□驴鸣，[一]良常学之以娱乐焉。及母卒，兄伯鸾居庐啜粥，非礼不行，良独食肉饮酒，哀至乃哭，而二人俱有毁容。或问良曰：&quot;子之居丧，礼乎？&quot;良曰：&quot;然。礼所以制情佚也，情苟不佚，何礼之论！夫食旨不甘，故致毁容之实。若味不存口，食之可也。&quot;论者不能夺之。</p>
              <p>　　注[一]□音虚记反。</p>
              <p>　　良才既高达，而论议尚奇，多骇流俗。同郡谢季孝问曰：&quot;子自视天下孰可为比？&quot;</p>
              <p>　　良曰：&quot;我若仲尼长东鲁，大禹出西羌，[一]独步天下，谁与为偶！&quot;</p>
              <p>　　注[一]帝王纪曰：&quot;夏禹生于石纽，长于西羌，西夷之人也。&quot;</p>
              <p>　　举孝廉，不就。再辟司空府，弥年不到，州郡迫之，乃遯辞诣府，[一]悉将妻子，既行在道，因逃入江夏山中。优游不仕，以寿终。</p>
              <p>　　注[一]遯，逊也。</p>
              <p>　　初，良五女并贤，每有求姻，辄便许嫁，簄裳布被，竹笥木屐以遣之。五女能遵其训，皆有隐者之风焉。</p>
              <p>　　法真字高卿，[一]扶风郿人，南郡太守雄之子也。好学而无常家，博通内外图典，为关西大儒。弟子自远方至者，陈留范冉等数百人。</p>
              <p>　　注[一]高一作乔。</p>
              <p>　　性恬静寡欲，不交人闲事。太守请见之，真乃幅巾诣谒。太守曰：&quot;昔鲁哀公虽为不肖，而仲尼称臣。太守虚薄，欲以功曹相屈，光赞本朝，何如？&quot;真曰：&quot;以明府见待有礼，故敢自同宾末。若欲吏之，真将在北山之北，南山之南矣。&quot;</p>
              <p>　　太守戄然，不敢复言。[一]</p>
              <p>　　注[一]戄音纪具反。</p>
              <p>　　辟公府，举贤良，皆不就。同郡田弱荐真曰：&quot;处士法真，体兼四业，[一]学穷典奥，幽居恬泊，乐以忘忧，将蹈老氏之高踪，不为玄纁屈也。臣愿圣朝就加衮职，[二]必能唱清庙之歌，致来仪之凤矣。&quot;[三]会顺帝西巡，弱又荐之。</p>
              <p>　　帝虚心欲致，前后四征。真曰：&quot;吾既不能遯形远世，岂饮洗耳之水哉？&quot;遂深自隐绝，终不降屈。友人郭正称之曰：&quot;法真名可得闻，身难得而见，逃名而名我随，避名而名我追，可谓百世之师者矣！&quot;乃共刊石颂之，号曰玄德先生。</p>
              <p>　　年八十九，中平五年，以寿终。</p>
              <p>　　注[一]谓诗﹑书﹑礼﹑乐也。</p>
              <p>　　注[二]毛诗曰：&quot;衮职有阙。&quot;谓三公也。</p>
              <p>　　注[三]诗清庙曰：&quot;于穆清庙，肃雍显相，济济多士，秉文之德。&quot;尚书曰：&quot;箫韶九成，凤皇来仪。&quot;</p>
              <p>　　汉阴老父者，不知何许人也。桓帝延熹中，幸竟陵，过云梦，临沔水，百姓莫不观者，有老父独耕不辍。尚书郎南阳张温异之，使问曰：&quot;人皆来观，老父独不辍，何也？&quot;老父笑而不对。温下道百步，自与言。老父曰：&quot;我野人耳，不达斯语。请问天下乱而立天子邪？理而立天子邪？立天子以父天下邪？役天下以奉天子邪？昔圣王宰世，茅茨采椽，而万人以宁。[一]今子之君，劳人自纵，逸游无忌。吾为子羞之，子何忍欲人观之乎！&quot;温大臱。问其姓名，不告而去。</p>
              <p>　　注[一]韩子曰：&quot;尧舜采椽不刮，茅茨不剪。&quot;</p>
              <p>　　陈留老父者，不知何许人也。桓帝世，党锢事起，守外黄令陈留张升去官归乡里，道逢友人，共班草而言。[一]升曰：&quot;吾闻赵杀鸣犊，仲尼临河而反；覆巢竭渊，龙凤逝而不至。[二]今宦竖日乱，陷害忠良，贤人君子其去朝乎？夫德之不建，人之无援，[三]将性命之不免，柰何？&quot;因相抱而泣。老父趋而过之，植其杖，太息言曰：</p>
              <p>　　&quot;吁！二大夫何泣之悲也？夫龙不隐鳞，凤不藏羽，网罗高县，去将安所？虽泣何及乎！&quot;[四]二人欲与之语，不顾而去，莫知所终。</p>
              <p>　　注[一]班，布也。</p>
              <p>　　注[二]解在独行传。</p>
              <p>　　注[三]左传曰，臧文仲闻六与蓼灭，曰：&quot;嚱陶廷坚不祀忽诸。德之不建，人之无援，哀哉！&quot;</p>
              <p>　　注[四]毛诗曰：&quot;啜其泣矣，何嗟及矣。&quot;言虽泣而无所及也。</p>
              <p>　　庞公者，南郡襄阳人也。居岘山之南，[一]未尝入城府。夫妻相敬如宾。荆州刺史刘表数延请，不能屈，乃就候之。谓曰：&quot;夫保全一身，孰若保全天下乎？&quot;</p>
              <p>　　庞公笑曰：&quot;鸿鹄巢于高林之上，暮而得所栖；鼋鼍穴于深渊之下，夕而得所宿。</p>
              <p>　　夫趣舍行止，亦人之巢穴也。且各得其栖宿而已，天下非所保也。&quot;因释耕于垄上，而妻子耘于前。表指而问曰：&quot;先生苦居畎亩而不肯官禄，后世何以遗子孙乎？&quot;[二]庞公曰：&quot;世人皆遗之以危，今独遗之以安，虽所遗不同，未为无所遗也。&quot;表叹息而去。后遂携其妻子登鹿门山，因采药不反。[三]</p>
              <p>　　注[一]岘山在今襄阳县东。襄阳记曰：&quot;诸葛孔明每至德公家，独拜黙下，德公初不令止。司马德操尝诣德公，值其渡沔上先人墓，德操径入其堂，呼德公妻子，使速作黍，徐元直向云当来就我与德公谈。其妻子皆罗拜于堂下，奔走共设。须臾德公还，直入相就，不知何者是客也。德操年小德公十岁，兄事之，呼作庞公，故俗人遂谓庞公是德公名，非也。&quot;</p>
              <p>　　注[二]襄阳记曰：&quot;德公子字山人，亦有令名，娶诸葛孔明姊，为魏黄门吏部郎。</p>
              <p>　　子涣，晋太康中为牂柯太守。&quot;</p>
              <p>　　注[三]襄阳记曰：&quot;鹿门山旧名苏岭山，建武中，襄阳侯习郁立神祠于山，刻二石鹿，夹神道口，俗因谓之鹿门庙，遂以庙名山也。&quot;</p>
              <p>　　赞曰：江海冥灭，山林长往。远性风簄，逸情云上。道就虚全，事违尘枉。[一]</p>
              <p>　　注[一]违，远也。</p>
              <p>　　校勘记</p>
              <p>　　二七五五页七行亦云性分所至而已按：文选&quot;性分&quot;作&quot;介性&quot;。</p>
              <p>　　二七五六页一七行弋者何篡焉按：校补谓文选&quot;者&quot;作&quot;人&quot;。案袁本﹑茶陵本仍作&quot;者&quot;，见文选考异。</p>
              <p>　　二七五七页四行盖录其绝尘不反按：文选&quot;反&quot;作&quot;及&quot;。</p>
              <p>　　二七五七页一四行夫子奔*(辙)**[轶]*绝尘据汲本改。</p>
              <p>　　二七五八页八行桀卒于鸣条按：校补谓&quot;桀&quot;当作&quot;舜&quot;。注引书专辩鸣条地所在，不妨及舜事，此浅人妄改耳。</p>
              <p>　　二七五八页八行唯*(是)**[孔]*安国注尚书云据汲本﹑殿本改。</p>
              <p>　　二七五九页八行逢萌字子康旧目&quot;逢&quot;作&quot;逄&quot;，汲本同。刊误谓案萌北海人，则当是&quot;逄&quot;，非&quot;逢&quot;也。今按：逄，薄江切，姓，出北海，见广韵。又按：</p>
              <p>　　萌字汲本﹑殿本皆作&quot;子庆&quot;，此作&quot;子康&quot;，乃避清河孝王讳改。东观记同。</p>
              <p>　　二七五九页一０行不去祸将及人按：校补谓上言&quot;不去&quot;，则下不合言&quot;及人&quot;，&quot;人&quot;当作&quot;我&quot;，否则衍字。</p>
              <p>　　二七五九页一０行即解冠挂东都城门按：校补谓言挂冠，则是萌时已拜官矣，传疑有脱误。</p>
              <p>　　二七六０页一五行时人谓之论曰刊误谓&quot;谓&quot;当作&quot;为&quot;，&quot;论&quot;当作&quot;语&quot;。王先谦谓为谓古通，不须改，&quot;论&quot;亦不劳改作&quot;语&quot;。今按：御览一八七引作&quot;时人语曰&quot;。</p>
              <p>　　二七六一页一二行乃着短布单衣榖皮绡头待见尚书按：集解引惠栋说，谓&quot;尚书&quot;二字衍文，范因旧史失删耳。东观记云&quot;建武中征，党着短布单衣榖皮幓头待见。尚书欲令更服，党曰：'本以是微之，安可复更。'遂以见&quot;也。</p>
              <p>　　二七六二页一行党服此*[诣]*尚书以待见也据刊误补。</p>
              <p>　　二七六二页一０行王霸字儒仲按：校补引柳从辰说，谓今聚珍本东观记及御览五百一引本书&quot;儒&quot;作&quot;孺&quot;。惟唐书宰相世系表仍作&quot;儒&quot;。</p>
              <p>　　二七六三页一一行不可相助为理邪按：集解引惠栋说，谓御览引作&quot;何不出相助为治邪&quot;。</p>
              <p>　　二七六五页四行麦饭鳂叶之食按：&quot;饭&quot;原斗&quot;饮&quot;，径据汲本﹑殿本改正。又按：集解引惠栋说，谓御览引&quot;叶&quot;作&quot;菜&quot;。</p>
              <p>　　二七六五页八行梁鸿字伯鸾按：集解引沉钦韩说，谓列女传&quot;伯鸾&quot;作&quot;伯淳&quot;。</p>
              <p>　　二七六五页八行父让按：集解引惠栋说，谓王莽传&quot;让&quot;作&quot;护&quot;，赵咨传注亦作&quot;护&quot;，护让字相似，疑传写斗也。</p>
              <p>　　二七六六页三行同县孟氏有女按：校补引柳从辰说，谓东观记亦作孟氏女，独袁纪作&quot;赵氏有女&quot;。</p>
              <p>　　二七六六页九行字之曰德曜*[名]*孟光惠栋补注引田艺衡说，谓多一&quot;孟&quot;字。</p>
              <p>　　张森楷校勘记谓本传作孟氏女，复名&quot;孟光&quot;，则&quot;孟孟光&quot;矣，非词也，据此可见孟光确姓赵氏。今按：御览五百二及袁纪均无&quot;名&quot;字，不成文理，疑本作&quot;字之曰德曜，名光&quot;，后人习见&quot;孟光&quot;字，妄改&quot;名&quot;字为&quot;孟&quot;字耳。</p>
              <p>　　今据汲本﹑殿本补一&quot;名&quot;字，而录田﹑张两家说备考。</p>
              <p>　　二七六七页七行麦含含兮方秀按：东观记作&quot;麦含金兮方秀&quot;，类聚卷三引东观记同。</p>
              <p>　　二七六九页二行乃教授业于西唐山中按：刊误谓&quot;教授业&quot;不成文理，明衍一&quot;业&quot;字，若存&quot;业&quot;，则可去&quot;教&quot;字。</p>
              <p>　　二七七０页五行采药自业汲本、殿本&quot;业&quot;作&quot;给&quot;。按：御览五百一、元龟八百九并作&quot;业&quot;。</p>
              <p>　　二七七一页六行康因*[中]*道逃遯御览五百一&quot;因&quot;下有&quot;中&quot;字，惠栋谓当从御览增。今据补。</p>
              <p>　　二七七二页七行我何以汤之币*[聘]*为哉据汲本、殿本补。</p>
              <p>　　二七七二页七行与我*(岂若)*处畎亩之中据汲本、殿本删。</p>
              <p>　　二七七二页八行吾岂若使是君为尧舜之君*[哉]*据汲本、殿本补。</p>
              <p>　　二七七二页一０行夫妇止*(在)**[其]*上据汲本、殿本改。</p>
              <p>　　二七七二页一三行故*(慎)**[瑶]*以为事焉据汲本、集解本改。</p>
              <p>　　二七七三页一三行簄裳布被按：何焯校本&quot;簄&quot;改&quot;綀&quot;。</p>
              <p>　　二七七四页八行同郡田弱汲本、殿本&quot;弱&quot;作&quot;羽&quot;，下同。按：集解引惠栋说，谓通鉴作&quot;田弱&quot;。</p>
              <p>　　二七七五页三行汉阴老父集解引惠栋说，谓御览作&quot;汉滨&quot;。按：本书旧目亦作&quot;汉滨&quot;。</p>
              <p>　　二七七五页七行子何忍欲人观之乎按：御览五百二引作&quot;又何忍与人观之乎&quot;。</p>
              <p>　　二七七六页二行二大夫何泣之悲也汲本&quot;大&quot;作&quot;丈&quot;。按：御览五百一引作&quot;丈&quot;，元龟八百九卷作&quot;大&quot;。</p>
              <p>　　二七七六页一二行先生苦居畎亩而不肯官禄按：刊误谓&quot;苦&quot;上当补一&quot;良&quot;字。</p>
            </td>
          </tr>
        </table>
        <p>&nbsp;</p><table width="460" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='92.htm'>上一页 </a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='94.htm'>下一页 </a></div>
                  </td>
                </tr>
              </table>
              <p align=center>作者：[南朝宋]范晔 
              <hr width=90%>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
        
      </td>
      <td valign="top" width="19"><img src="rightbg.gif" width="19" height="400"><img src="right.gif" width="19" height="146"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="66" height="21"><img src="bottom1.gif" width="66" height="21"></td>
      <td background="bottombg.gif" width="500"></td>
      <td width="210"></td>
    </tr>
  </table>
</div>
</body>
</html>
