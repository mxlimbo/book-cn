<html>
<head>
<title>后汉书志第六　礼仪下</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0">
    <tr>
      <td width="239" height="24"><img src="up1.gif" width="239" height="24"></td>
      <td width="537" background="up1bg.gif"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="167" height="49"><img src="up2left.gif" width="167" height="49"></td>
      <td valign="bottom"><img src="bg.gif" width="50" height="20"><a href="content.htm"><img src="top.gif" width="46" height="15" border="0"></a><img src="bg.gif" width="40" height="7"><a href="105.htm"><img src="last.gif" width="46" height="15" border="0"></a><img src="bg.gif" width="40" height="30"><a href="107.htm"><img src="next.gif" width="46" height="15" border="0"></a></td>
      <td width="19" background="rightbg.gif">&nbsp;</td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td valign="top" width="66" background="leftbg.gif"><img src="up3.gif" width="66" height="580"></td>
      <td valign="top" align="center"> 
        <table width="520" cellspacing="0" cellpadding="0" align="center" border="0">
          <tr> 
            <td> 
              <p align="center">&nbsp;</p>
              <p align="center" class="h">后汉书志第六　礼仪下</p>
            </td>
          </tr>
        </table>
        <br>
        <table width="520" border="0" cellspacing="0" cellpadding="0" align="center">
          <tr> 
            <td>　　大丧诸侯王列侯始封贵人公主薨 
              <p>　　不豫，太医令丞将医人，就进所宜药。尝药监、近臣中常侍、小黄门皆先尝药，过量十二。公卿朝臣问起居无闲。太尉告请南郊，司徒、司空告请宗庙，告五狱、四渎、髃祀，并祷求福。疾病，公卿复如礼。</p>
              <p>　　注[一]汉旧仪曰：&quot;帝崩，唅以珠，缠以缇缯十二重。以玉为襦，如铠状，连缝之，以黄金为缕。腰以下以玉为札，长一尺，*[广]*二寸半，为柙，下至足，亦缝以黄金镂。*(请)*诸衣衿敛之。凡乘舆衣服，已御，辄藏之，崩皆以敛。&quot;</p>
              <p>　　注[二]礼稽命征曰：&quot;天子饭以珠，唅以玉。诸侯饭以珠，唅以*(珠)**[璧]*。</p>
              <p>　　卿大夫、士饭以珠，唅以贝。&quot;</p>
              <p>　　注[三]周礼：&quot;凌人，天子丧，供夷盘冰。&quot;郑玄曰：&quot;夷之言尸也，实冰于盘中，置之尸黙之下，所以寒尸也。&quot;汉礼器制度：&quot;大盘广八尺，长一丈二尺，深三尺，漆赤中。&quot;</p>
              <p>　　注[四]应劭曰：&quot;凡与郡国守相竹使符，皆以竹箭五枚，长五寸，镌刻篆书第一至第五。&quot;张晏曰：&quot;符以代古之珪璋，从简易也。&quot;此下大丧符，亦犹斯比。</p>
              <p>　　注[五]汉旧制，发兵皆以铜虎符，其余征调，竹使而已。符第合会为大信，见杜诗传。</p>
              <p>　　注[六]周礼：&quot;驵珪、璋、璧、琮、琥、璜之渠眉，疏璧、琮以敛尸。&quot;郑司农曰：&quot;驵，外有捷卢也。谓珪、璋、璧、琮、琥、璜皆为开渠，为眉瑑，沙除以敛尸，令汁得流去也。&quot;郑玄曰：&quot;以敛尸者，以大敛焉加之也。渠眉，玉饰之沟瑑也，以组穿联六玉沟瑑之中以敛尸。珪在左，璋在首，琥在右，璜在足，璧在背，琮在腹，盖取象方明神之也。疏璧、琮者，通于天地。&quot;</p>
              <p>　　注[七]丧大记曰：&quot;君盖用漆，三衽三束。&quot;郑玄注曰：&quot;衽，小腰。&quot;</p>
              <p>　　三公奏尚书顾命，太子即日即天子位于柩前，请太子即皇帝位，皇后为皇太后。</p>
              <p>　　奏可。髃臣皆出，吉服入会如仪。太尉升自阼阶，当柩御坐北面稽首，读策毕，以传国玉玺绶东面跪授皇太子，即皇帝位。中黄门掌兵以玉具、随侯珠、斩蛇宝□授太尉，告令髃臣，髃臣皆伏称万岁。或大赦天下。遣使者诏开城门、宫门，罢屯韂兵。髃臣百官罢，入成丧服如礼。兵官戎。[一]三公，太常如礼。</p>
              <p>　　注[一]文帝遗诏：&quot;无布车及兵器。&quot;应劭曰：&quot;不施轻车介士。&quot;</p>
              <p>　　故事：百官五日一会临，故吏二千石、刺史、在京都郡国上计掾史皆五日一会。</p>
              <p>　　天下吏民发丧临三日。[一]先葬二日，皆旦晡临。既葬，释服，无禁嫁娶、祠祀。[二]佐史以下，布衣冠帻，绖带无过三寸，临庭中。[三]武吏布帻大冠。</p>
              <p>　　大司农出见钱谷，给六丈布直。以葬，大红十五日，小红十四日，纤七日，释服。[四]部刺史、二千石、列侯在国者及关内侯、宗室长吏及因邮奉奏，诸侯王遣大夫一人奉奏，吊臣请驿马露布，奏可。</p>
              <p>　　注[一]文帝遗诏：&quot;其令天下吏民，令到，出临三日，释服。&quot;</p>
              <p>　　注[二]文帝遗诏文有&quot;饮酒食肉自当给，丧事服临者皆无践&quot;。践，徒跣也。</p>
              <p>　　注[三]文帝遗诏：&quot;殿中当临者，以旦夕各十五举音，礼毕罢。非旦夕临时，禁无得擅哭临。&quot;</p>
              <p>　　注[四]应劭曰：&quot;红者，*(中)**[小]*祥、大祥以红为领缘*[也]*。纤*[者]*，禫也。凡三十六日而释*[服]*。&quot;</p>
              <p>　　以木为重，高九尺，广容八历，里以苇席。巾门、丧帐皆以簟。车皆去辅轓，疏布恶轮。走卒皆布□帻。太仆*[驾]*四轮辀为宾车，大练为屋幙。中黄门、虎贲各二十人执绋。司空择土造穿。太史卜日。谒者二人，中谒者仆射、中谒者副将作，油缇帐以覆坑。方石治黄肠题凑便房如礼。[一]</p>
              <p>　　注[一]汉旧仪略载前汉诸帝寿陵曰：&quot;天子即位明年，将作大匠营陵地，用地七顷，方中用地一顷。深十三丈，堂坛高三丈，坟高十二丈。武帝坟高二十丈，明中高一丈七尺，四周二丈，内梓棺柏黄肠题凑，以次百官藏毕。其设四通羡门，容大车六马，皆藏之内方，外陟车石。外方立，先闭□户，户设夜龙、莫邪□、伏弩，设伏火。已营陵，余地为西园后陵，余地为婕妤以下，次赐亲属功臣。&quot;汉书音义曰：&quot;题，头也。凑，以头向内，所以为固也。便房，藏中便坐也。&quot;皇览曰：&quot;汉家之葬，方中百步，已穿筑为方城。其中开四门，四通，足放六马，然后错浑杂物，扞漆缯绮金宝米谷，及埋车马虎豹禽兽。发近郡卒徒，置将军尉候，以后宫贵幸者皆守园陵。元帝葬，乃不用车马禽兽等物。&quot;</p>
              <p>　　大驾，太仆御。方相氏黄金四目，蒙熊皮，玄衣朱裳，执戈扬楯，立乘四马先驱。[一]旗之制，长三仞，十有二游，曳地，画日、月、升龙，书旐曰&quot;天子之柩&quot;。谒者二人立乘六马为次。大驾甘泉卤簿，金根容车，兰台法驾。丧服大行载饰如金根车。皇帝从送如礼。太常上启奠。夜漏二十刻，太尉冠长冠，衣斋衣，乘高车，诣殿止车门外。使者到，南向立，太尉进伏拜受诏。太尉诣南郊。未尽九刻，大鸿胪设九宾随立，髃臣入位，太尉行礼。执事皆冠长冠，衣斋衣。太祝令跪读谥策，太尉再拜稽首。治礼告事毕。太尉奉谥策，还诣殿端门。太常上祖奠，中黄门尚衣奉衣登容根车。东园武士载大行，司徒漤行道立车前。治礼引太尉入就位，大行车西少南，东面奉*[谥]*策，太史令奉哀策立后。太常跪曰&quot;进&quot;，皇帝进。太尉读谥策，藏金匮。皇帝次科藏于庙。太史奉哀策苇箧诣陵。太尉旋复公位，再拜立*(哭)*。太常跪曰&quot;哭&quot;，大鸿胪传哭，十五举音，止哭。太常行遣奠皆如礼。请哭止哭如仪。</p>
              <p>　　注[一]周礼曰：&quot;方相氏，大丧先柩，及墓入圹，以戈击四隅，*(殴)**[驱]*方良。&quot;郑玄曰：&quot;方相，放想也，可畏怖之貌。圹，穿地中也。方良，罔两也。</p>
              <p>　　天子之旘，柏，黄肠为里，表以石焉。国语曰'木石之怪夔、罔两'。&quot;</p>
              <p>　　昼漏上水，请发。司徒、河南尹先引车转，太常跪曰&quot;请拜送&quot;。载车着白系参缪绋，长三十丈，大七寸为挽，六行，行五十人。公卿以下子弟凡三百人，皆素帻委貌冠，衣素裳。校尉三*[百]*人，皆赤帻不冠，绛科单衣，持幢幡。候司马丞为行首，皆衔枚。羽林孤儿、巴俞擢歌者六十人，为六列。铎司马八人，执铎先。大鸿胪设九宾，随立陵南羡门道东，北面；</p>
              <p>　　诸侯、王公、特进道西，北面东上；中二千石、二千石、列侯*(宜)**[直]*九宾东，北面西上。皇帝白布幕素里，夹羡道东，西向如礼。容车幄坐羡道西，南向，车当坐，南向，中黄门尚衣奉衣就幄坐。车少前，太祝进醴献如礼。司徒跪曰&quot;大驾请舍&quot;，太史令自车南，北面读哀策，掌故在后，已哀哭。太常跪曰&quot;哭&quot;，大鸿胪传哭如仪。司徒跪曰&quot;请就下位&quot;，东园武士奉下车。司徒跪曰&quot;请就下房&quot;，都导东园武士奉车入房。司徒、太史令奉谥、哀策。[一]</p>
              <p>　　注[一]晋时有人嵩高山下得竹简一枚，上有两行科斗书之，台中外传以相示，莫有知者。司空张华以问博士束鴋。鴋曰：&quot;此明帝显节陵中策也。&quot;检校果然。</p>
              <p>　　是知策用此书也。</p>
              <p>　　东园武士执事下明器。[一]筲八盛，容三升，[二]黍一，稷一，麦一，粱一，稻一，麻一，菽一，小豆一。瓮三，容三升，醯一，醢一，屑一。[三]黍饴。</p>
              <p>　　载以木桁，覆以疏布。甒二，容三升，醴一，酒一。载以木桁，覆以功布。瓦镫一。彤矢四，轩輖中，亦短韂。彤矢四，骨，短韂。[四]彤弓一。潖八，牟八，[五]豆八，笾八，形方酒壶八。盘匜一具。[六]杖、几各一。盖一。钟十六，无虡。镈四，无虡。[七]磬十六，无虡。[八]埙一，箫四，笙一，箎一，柷一，敔一，瑟六，琴一，竽一，筑一，坎侯一。[九]干、戈各一，笮一，甲一，冑一。[一０]挽车九乘，刍灵三十六匹。[一一]瓦醦二，瓦釜二，瓦甑一。</p>
              <p>　　瓦鼎十二，容五升。匏勺一，容一升。瓦案九。瓦大杯十六，容三升。瓦小杯二十，容二升。瓦饭盘十。瓦酒樽二，容五斗。匏勺二，容一升。</p>
              <p>　　注[一]礼记曰：&quot;明器，神明之也。孔子谓为明器知丧道矣，备物而不可用也。&quot;</p>
              <p>　　郑玄注既夕曰：&quot;陈明器，以西行南端为上。&quot;</p>
              <p>　　注[二]郑玄注既夕曰：&quot;筲，畚种类也，其容盖与簋同。&quot;</p>
              <p>　　注[三]郑玄注既夕曰：&quot;屑，姜桂之屑。&quot;</p>
              <p>　　注[四]既夕曰：&quot;翭矢一乘，骨镞短韂。&quot;郑玄曰：&quot;翭犹候也，候物而射之矢也。四矢曰乘。骨镞短韂，亦示不用也。生时翭矢金镞，凡为矢，五分笴长而羽其一。&quot;通俗文曰：&quot;细毛翭也。&quot;</p>
              <p>　　注[五]郑玄注既夕曰：&quot;牟，盛汤浆。&quot;</p>
              <p>　　注[六]郑玄注既夕曰：&quot;盘匜，盥器也。&quot;</p>
              <p>　　注[七]尔雅曰：&quot;大钟谓之镛。&quot;郭璞注曰：&quot;书曰'笙镛以闲'。亦名镈。&quot;</p>
              <p>　　注[八]礼记曰：&quot;有钟磬而无簨虡。&quot;郑玄曰：&quot;不悬之也。&quot;</p>
              <p>　　注[九]礼记曰：&quot;琴瑟张而不平，竽笙备而不和。&quot;</p>
              <p>　　注[一０]既夕谓之役器。郑玄曰：&quot;笮，矢箙。&quot;</p>
              <p>　　注[一一]郑玄注礼记曰：&quot;刍灵，东茅为人马，谓之刍灵，神之类。&quot;</p>
              <p>　　祭服衣送皆毕，东园匠曰&quot;可哭&quot;，在房中者皆哭。太常、大鸿胪请哭止*[哭]*如仪。司徒曰&quot;百官事毕，臣请罢&quot;，从入房者皆再拜，出，就位。太常导皇帝就赠位。司徒跪曰&quot;请进赠&quot;，侍中奉持鸿洞。赠王珪长尺四寸，荐以紫巾，广袤各三寸，缇里，赤纁周缘；赠币，玄三纁二，各长尺二寸，广充幅。皇帝进跪，临羡道房户，西向，手下赠，投鸿洞中，三。东园匠奉封入藏房中。太常跪曰&quot;皇帝敬再拜，请哭&quot;，大鸿胪传哭如仪。太常跪曰&quot;赠事毕&quot;，皇帝促就位。[一]容根车游载容衣。司徒至便殿，并□骑皆从容车玉帐下。司徒跪曰&quot;请就幄&quot;，导登。尚衣奉衣，以次奉器衣物，藏于便殿。太祝进醴献。凡下，用漏十刻。礼毕，司空将校复土。</p>
              <p>　　注[一]续汉书曰：&quot;明帝崩，司徒鲍昱典丧事，葬日，三公入安梓宫，还，至羡道半，逢上欲下，昱前叩头言：'礼，天子鸿洞以赠，所以重郊庙也。陛下柰何冒危险，不以义割哀？'上即还。&quot;</p>
              <p>　　皇帝、皇后以下皆去麤服，服大红，还宫反庐，立主如礼。桑木主尺二寸，不书谥。虞礼毕，祔于庙，如礼。[一]</p>
              <p>　　注[一]汉旧仪曰：&quot;高帝崩三日，小敛室中□下。作栗木主，长八寸，前方后圆，围一尺，置□中，望外，内张挠絮以鄣外，以皓木大如指，长三尺，四枚，缠以皓皮四方置□中，主居其中央。七日大敛棺，以黍饭羊舌祭之□中。已葬，收主。为木函，藏庙太室中西墙壁埳中，望内，外不出室堂之上。坐为五时衣、冠、履，几、杖、竹笼。为俑人，无头，坐起如生时。皇后主长七寸，围九寸，在皇帝主右旁。高皇帝主长九寸。上林给栗木，长安祠庙作神主，东园秘器作梓棺，素木长丈三尺，崇广四尺。&quot;</p>
              <p>　　先大驾日游冠衣于诸宫诸殿，髃臣皆吉服从会如仪。皇帝近臣丧服如礼。醳大红，服小红，十一升都布练冠。醳小红，服纤。醳纤，服留黄，冠常冠。近臣及二千石以下皆服留黄冠。百官衣皁。每变服，从哭诣陵会如仪。祭以特牲，不进毛血首。司徒、光禄勋备三爵如礼。[一]</p>
              <p>　　注[一]古今注具载帝陵丈尺顷亩，今附之后焉。光武原陵，山方三百二十三步，高六丈六尺。垣四出司马门。寝殿、钟虡皆在周垣内。堤封田十二顷五十七亩八十五步。帝王世记曰：&quot;在临平亭之南，西望平阴，东南去雒阳十五里。&quot;明帝显节陵，山方三百步，高八丈。无周垣，为行马，四出司马门。石殿、钟虡在行马内。寝殿、园省在东。园寺吏舍在殿北。堤封田七十四顷五亩。帝王世记曰：&quot;故富寿亭也，西北在雒阳三十七里。&quot;章帝敬陵，山方三百步，高六丈二尺。无周垣，为行马，四出司马门。石殿、钟虡在行马内。寝殿、园省在东。</p>
              <p>　　园寺吏舍在殿北。堤封田二十五顷五十五亩。帝王世记曰：&quot;在雒阳东南，去雒阳三十九里。&quot;和帝慎陵，山方三百八十步，高十丈。无周坦，为行马，四出司马门。石殿、钟虡在行马内。寝殿、园省在东。园寺吏舍在殿北。堤封田三十一顷二十亩二百步。帝王世记曰：&quot;在雒阳东南，去雒阳四十一里。&quot;殇帝康陵，山周二百八步，高五丈五尺。行马四出司马门。寝殿、钟虡在行马中。因寝殿为庙。园吏寺舍在殿北。堤封田十三顷十九亩二百五十步。帝王世记曰：&quot;高五丈四尺。去雒阳四十八里。&quot;安帝恭陵，山周二百六十步，高十五丈。无周垣，为行马，四出司马门。石殿、钟虡在行马内。寝殿、园吏舍在殿北。堤封田一十四顷五十六亩。帝王世记曰：&quot;高十一丈。在雒阳西北，去雒阳十五里。&quot;</p>
              <p>　　顺帝宪陵，山方三百步，高八丈四尺。无周垣，为行马，四出司马门。石殿、钟虡在司马门内。寝殿、园省寺吏舍在殿东。堤封田十八顷十九亩三十步。帝王世记曰：&quot;在雒阳西北，去雒阳十五里。&quot;冲帝怀陵，山方百八十三步，高四丈六尺。为寝殿行马，四出门。园寺吏舍在殿东。堤封田五顷八十亩。帝王世记曰：&quot;*[在雒阳]*西北，去雒阳十五里。&quot;质帝静陵，山方百三十六步，高五丈五尺，为行马，四出*[司马]*门。寝殿、钟虡在行马中，园寺吏舍在殿北。堤封田十二顷五十四亩。因寝为庙。帝王世记曰：&quot;在雒阳东，去雒阳三十二里。&quot;</p>
              <p>　　桓帝宣陵，帝王世记曰：&quot;山方三百步，高十二丈。在雒阳东南，去雒阳三十里。&quot;</p>
              <p>　　灵帝文陵，帝王世记曰：&quot;山方三百步，高十二丈。在雒阳西北，去雒阳二十里。&quot;</p>
              <p>　　献帝禅陵，帝王世记曰：&quot;不起坟，深五丈，前堂方一丈八尺，后堂方一丈五尺，角广六尺。在河内山阳之浊城西北，去浊城直行十一里，斜行七里，去怀陵百一十里，去山阳五十里，南去雒阳三百一十里。&quot;蔡质汉仪曰：&quot;十二陵令见河南尹无敬也。&quot;魏文帝终制略曰：&quot;汉文帝之不发霸陵，无求也。光武之掘原陵，封树也。霸陵之完，功在释之；原陵之掘，罪在明帝。是释之忠以利君，明帝爱以害亲也。忠臣孝子，宜思释之之言，察明帝之戒，存于所以安君定亲，使魂灵万载无危，斯则贤圣之忠孝矣。自古及今，未有不亡之国，亦无不掘之墓也。丧乱以来，汉氏诸陵无不发掘，至乃烧取玉柙金缕，骸骨并尽，是焚如之刑也，岂不重痛哉。祸由乎厚葬封树，桑、霍为我戒，不亦明乎！&quot;臣昭案：</p>
              <p>　　董卓传：&quot;卓使吕布发诸帝陵及公卿以下頉墓，收其珍宝。&quot;卓别传曰：&quot;发成帝陵，解金缕，探含玑焉。&quot;吕氏春秋略曰：&quot;审知生，圣人之要也；审知死，圣人之极也。知生者，不以物害生；知死者，不以物害死。凡生于天地之闲，其必有死。孝子之重其亲者，若亲之爱其子，不弃于沟壑，故有葬送之义。葬者，藏也。以生人心为之虑，则莫如无动，无动莫如无利。葬浅则狐狸掘之，深则及水泉，故必高陵之上，以避二害。然而忘奸寇之变，岂不惑哉！民之于利也，犯白刃，涉危难以求之；忍亲戚，欺知交以求之。今无此危，无此丑，而为利甚厚，固难禁也。国弥大，家弥富，其葬弥厚，珠玉金铜，不可胜计。</p>
              <p>　　奸人闻之，转以相告，虽有严刑重罪，不能止也。且死者弥久，生者弥疏，弥疏则守之弥怠。藏器如故而守之有怠，其势固必掘矣。世*(至)**[主]*为丘陇，其高若山陵，树之若林薮，或设阙庭、都邑。以此示富则可矣，以此为死者则惑矣！大凡死者，其视万世犹一*(瞑)**[瞚]*也。人之寿，久者不过百，中者六十。以百与六十为无穷者虑，其情固不相当矣。必以无穷为虑，然后为可。今有铭其墓曰，'此中有金宝甚厚，不可掘也'，必为世笑矣。而为之阙庭以自表，此何异彼哉！自古及今，未有不亡之国也。无不亡之国，是无不掘之墓。以耳目之所闻见，则齐、荆、燕尝亡矣；</p>
              <p>　　宋、中山已亡矣；赵、韩、魏皆失其故国矣。自此以上，亡国不可胜数，故其大墓无不掘也。而犹皆争为之，岂不悲哉！今夫君之不令民，父之不*(教)**[孝]*子，兄之不悌弟，皆乡邑之所遗，而惮耕耒之劳者也。仍不事耕农，而好鲜衣侈食。智巧穷匮，则合党连觽，而谋名丘大墓。上曾不能禁也，此有葬自表之祸也。昔尧葬谷林，通树之；舜葬纪巿，不变肆；禹葬会稽，不变人徒。非爱其费，以为死者*[虑]*也。先王之所恶，恶死者之辱。以为俭则不发，不发则不辱，故必以俭而合乎山原也。宋未亡而东頉掘，齐未亡而庄公*[頉]*掘。国存而乃若此，又况灭名之后乎！此爱而厚葬之故也。欲爱而反害之，欲安而反危之，忠臣孝子亦不可以厚葬矣。昔季孙以玙璠敛，孔子历级而止之，为无穷虑也。&quot;</p>
              <p>　　太皇太后、皇太后崩，司空以特牲告谥于祖庙如仪。长乐太仆、少府、大长秋典丧事，三公奉制度，他皆如礼仪。[一]</p>
              <p>　　注[一]丁孚汉仪曰：&quot;永平七年，阴太后崩，晏驾诏曰：'柩将发于殿，髃臣百官陪位，黄门鼓吹三通，鸣钟鼓，天子举哀。女侍史官三百人皆着素，参以白素，引棺挽歌，下殿就车，黄门宦者引以出宫省。太后魂车，鸾路，青羽盖，驷马，龙旗九旒，前有方相，凤皇车，大将军妻参乘，太仆妻御，*[女骑夹毂]*悉道。公卿百官如天子郊卤簿仪。'后和熹邓后葬，案以为仪，自此皆降损于前事也。&quot;</p>
              <p>　　合葬：羡道开通，皇帝谒便房，太常导至羡道，去杖，中常侍受，至柩前，谒，伏哭止如仪。辞，太常导出，中常侍授杖，升车归宫。已下，反虞立主如礼。</p>
              <p>　　诸郊庙祭服皆下便房。五时朝服各一袭在陵寝，其余及宴服皆封以箧笥，藏宫殿后合室。</p>
              <p>　　诸侯王、列侯、始封贵人、公主薨，皆令赠印玺、玉柙银缕；大贵人、长公主铜缕。诸侯王、贵人、公主、公、将军、特进皆赐器，官中二十四物。使者治丧，穿作，柏旘，百官会送，如故事。诸侯王、公主、贵人皆樟棺，洞朱，云气画。公、特进樟棺黑漆。中二千石以下坎侯漆。[一]朝臣中二千石、将军，使者吊祭，郡国二千石、六百石以至黄绶，皆赐常车驿牛赠祭。宜自佐史以上达，大敛皆以朝服。君临吊若遣使者，主人免绖去杖望马首如礼。免绖去杖，不敢以戚凶服当尊者。[二]自王、主、贵人以下至佐史，送车骑导从吏卒，各如其官府。载饰以盖，龙首鱼尾，华布墙，纁上周，交络前后，云气画帷裳。</p>
              <p>　　中二千石以上有辎，左龙右虎，朱鸟玄武；公侯以上加倚鹿伏熊。千石以下，缁布盖墙，鱼龙首尾而已。二百石黄绶以下至于处士，皆以簟席为墙盖。其正妃、夫人、妻皆如之。诸侯王，傅、相、中尉、内史典丧事，大鸿胪奏谥，天子使者赠璧帛，载日命谥如礼。下陵，髃臣醳麤服如仪，主人如礼。</p>
              <p>　　注[一]丁孚汉仪曰：&quot;孝灵帝葬马贵人，赠步摇、赤绂葬，青羽盖、驷马。柩下殿，女侍史二百人着素衣挽歌，引木下就车，黄门宦者引出宫门。&quot;</p>
              <p>　　注[二]前书贾山上书曰：&quot;古之贤君于臣也，尊其爵禄而亲之，疾则临视之无数，死则往吊哭之，临其小敛、大敛。已棺涂前后为之服，锡衰绖而三临其丧。未敛而不饮酒食肉，未葬不举乐。当可谓尽礼矣。服法服，端容貌，正颜色，然后见之，故臣下莫敢不竭力尽死以报其上，功德立于世，而令问不忘也。&quot;晋起居注曰：&quot;太尉贾充薨，皇太子□之父，又太保也，有司奏依汉元明二帝亲临师保故事，皇太子素服为发哀，又临其丧。&quot;</p>
              <p>　　赞曰：大礼虽简，鸿仪则容。天尊地卑，君庄臣恭。质文通变，哀敬交从。元序斯立，家邦乃隆。</p>
              <p>　　校勘记</p>
              <p>　　三一四二页一０行*[广]*二寸半据卢校补，与通典合。</p>
              <p>　　三一四二页一０行*(请)*诸衣衿敛之卢云&quot;请&quot;字衍。今据删。</p>
              <p>　　三一四二页一一行诸侯饭以珠唅以*(珠)**[璧]*据卢校改。按：卢依礼檀弓正义引改，钱大昭亦谓当作&quot;璧&quot;。</p>
              <p>　　三一四三页一０行兵官戎按：卢云此三字衍，通典无。集解引黄山说，谓此三字为文既不可得解，合下&quot;三公太常&quot;为文，辞亦不相属，注何以涉及车器介士，知此文必有误脱矣。</p>
              <p>　　三一四四页一行及因邮奉奏按：集解引黄山说，谓&quot;及&quot;乃&quot;各&quot;形近之误，谓皆得不遣人奉奏也。</p>
              <p>　　三一四四页三行文帝遗诏文按：卢校下&quot;文&quot;字改&quot;又&quot;。</p>
              <p>　　三一四四页五行红者*(中)**[小]*祥大祥以红为领缘*[也]*据卢校改&quot;中&quot;为&quot;小&quot;。据惠栋说补&quot;也&quot;字。</p>
              <p>　　三一四四页五行纤&quot;者&quot;禫也凡三十六日而释*[服]*据集解引惠栋说补。</p>
              <p>　　三一四四页七行太仆*[驾]*四轮辀为宾车集解引钱大昕说，谓&quot;仆&quot;下脱&quot;驾&quot;字，当依献帝纪注增。今据补。</p>
              <p>　　三一四五页一行长三仞按：&quot;仞&quot;原斗&quot;刃&quot;，径据汲本、殿本改正。</p>
              <p>　　三一四五页七行东面奉*[谥]*策据卢校补。</p>
              <p>　　三一四五页八行再拜立*(哭)*据卢校删。按：卢云&quot;哭&quot;字衍，下方云太常跪曰哭。</p>
              <p>　　三一四五页一０行*(殴)**[驱]*方良据殿本改。</p>
              <p>　　三一四五页一二行载车着白系参缪绋按：卢云通典&quot;系&quot;作&quot;丝&quot;。</p>
              <p>　　三一四五页一四行校尉三*[百]*人集解引钱大昕说，谓&quot;三&quot;下脱&quot;百&quot;，当依献帝纪注增。今据补。</p>
              <p>　　三一四五页一四行巴俞擢歌者六十人按：卢云巴俞擢即巴渝擢，何焯校本改&quot;棹&quot;。古乐府有棹歌行。棹，徒了切。钱大昕云献帝纪注作&quot;嬥&quot;，音徒了反。</p>
              <p>　　又按：&quot;六十人&quot;原斗&quot;六十九&quot;，径改正。</p>
              <p>　　三一四六页一行列侯*(宜)**[直]*九宾东北面西上据卢校改。</p>
              <p>　　三一四六页一二行瑟六琴一按：卢云通典作&quot;琴六瑟一&quot;，似是。</p>
              <p>　　三一四七页一四行太常大鸿胪请哭止*[哭]*如仪据卢校补。</p>
              <p>　　三一四八页一０行小敛室中□下按：&quot;□&quot;原斗&quot;墉&quot;，径据汲本、殿本改正。</p>
              <p>　　下同。</p>
              <p>　　三一四九页四行堤封按：汲本、殿本&quot;堤&quot;皆作&quot;提&quot;。</p>
              <p>　　三一四九页四行帝王世记汲本、殿本&quot;记&quot;作&quot;纪&quot;，下同。按：诸志刘昭注所引帝王世纪之&quot;纪&quot;字，绍兴本皆作&quot;记&quot;。</p>
              <p>　　三一四九页一七行*[在雒阳]*西北据集解引黄山说补。</p>
              <p>　　三一五０页一行四出*[司马]*门据集解引黄山说补。</p>
              <p>　　三一五０页九行至乃烧取玉柙金缕按：汲本、殿本作&quot;镂&quot;，误。</p>
              <p>　　三一五０页一六行世*(至)**[主]*为丘陇卢校依吕览改&quot;至&quot;为&quot;之&quot;。校补谓&quot;至&quot;当作&quot;主&quot;。今按：吕览作&quot;世之&quot;，就大概言也，就本文文势，作&quot;世主&quot;亦得。且至与主形近易斗，疑刘昭注本作&quot;主&quot;也。今依校补改为&quot;主&quot;。</p>
              <p>　　三一五０页一七行其视万世犹一*(暝)**[瞚]*也据卢校改。按：卢云瞚同瞬，作&quot;瞑&quot;斗。又校补引钱大昭说，谓今吕览&quot;瞑&quot;作&quot;瞚&quot;。</p>
              <p>　　三一五一页四行父之不*(教)**[孝]*子据卢校改，与吕览合。</p>
              <p>　　三一五一页七行以为死者*[虑]*也据卢校补，与吕览合。</p>
              <p>　　三一五一页八行齐未亡而庄公*[頉]*掘据卢校补，与吕览合。</p>
              <p>　　三一五一页八行国存而乃若此按：&quot;乃&quot;原斗&quot;力&quot;，径改正。</p>
              <p>　　三一五一页一五行太仆妻御*[女骑夹毂]*悉道据集解引惠栋说补。按：卢校改&quot;道&quot;为&quot;导&quot;，今以道导通，故不改。</p>
              <p>　　三一五二页一一行千石以下缁布盖墙按：&quot;缁&quot;原斗&quot;辎&quot;，径据汲本、殿本改正。</p>
            </td>
          </tr>
        </table>
        <p>&nbsp;</p><table width="460" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='105.htm'>上一页 </a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='107.htm'>下一页 </a></div>
                  </td>
                </tr>
              </table>
              <p align=center>作者：[南朝宋]范晔 
              <hr width=90%>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
        
      </td>
      <td valign="top" width="19"><img src="rightbg.gif" width="19" height="400"><img src="right.gif" width="19" height="146"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="66" height="21"><img src="bottom1.gif" width="66" height="21"></td>
      <td background="bottombg.gif" width="500"></td>
      <td width="210"></td>
    </tr>
  </table>
</div>
</body>
</html>
