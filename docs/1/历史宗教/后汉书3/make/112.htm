<html>
<head>
<title>后汉书志第十二　天文下</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0">
    <tr>
      <td width="239" height="24"><img src="up1.gif" width="239" height="24"></td>
      <td width="537" background="up1bg.gif"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="167" height="49"><img src="up2left.gif" width="167" height="49"></td>
      <td valign="bottom"><img src="bg.gif" width="50" height="20"><a href="content.htm"><img src="top.gif" width="46" height="15" border="0"></a><img src="bg.gif" width="40" height="7"><a href="111.htm"><img src="last.gif" width="46" height="15" border="0"></a><img src="bg.gif" width="40" height="30"><a href="113.htm"><img src="next.gif" width="46" height="15" border="0"></a></td>
      <td width="19" background="rightbg.gif">&nbsp;</td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td valign="top" width="66" background="leftbg.gif"><img src="up3.gif" width="66" height="580"></td>
      <td valign="top" align="center"> 
        <table width="520" cellspacing="0" cellpadding="0" align="center" border="0">
          <tr> 
            <td> 
              <p align="center">&nbsp;</p>
              <p align="center" class="h">后汉书志第十二　天文下</p>
            </td>
          </tr>
        </table>
        <br>
        <table width="520" border="0" cellspacing="0" cellpadding="0" align="center">
          <tr> 
            <td>　　孝桓建和元年八月壬寅，荧惑犯舆鬼质星。二年二月辛卯，荧惑行在舆鬼中。
              <p>　　三年五月己丑，太白行入太微右掖门，留十五日，出端门。丙申，荧惑入东井。</p>
              <p>　　八月己亥，镇星犯舆鬼中南星。乙丑，彗星芒长五尺，见天巿中，东南指，色黄白，九月戊辰不见。荧惑犯舆鬼为死丧，质星为戮臣，入太微为乱臣。镇星犯舆鬼为丧。彗星见天巿中为*(质)*贵人。至和平元年*(十)*二月甲寅，梁太后崩，梁冀益骄乱矣。</p>
              <p>　　元嘉元年二月戊子，太白昼见。永兴二年闰月丁酉，太白昼见。时上幸后宫采女邓猛，明年，封猛兄演为南顿侯。后四岁，梁皇后崩，梁冀被诛，猛立为皇后，恩宠甚盛。</p>
              <p>　　永寿元年三月丙申，镇星逆行入太微中，七十四日去左掖门。七月己未，辰星入太微中，八十日去左掖门。八月己巳，荧惑入太微，二十一日出端门。太微，天子廷也。镇星为贵臣妃后，逆行为匿谋。辰星入太微为大水，一曰后宫有忧。是岁雒水溢至津门，南阳大水。荧惑留入太微中，又为乱臣。是时梁氏专政。九月己酉，昼有流星长二尺所，色黄白。癸巳，荧惑犯岁星，为奸臣谋，大将戮。</p>
              <p>　　二年六月甲寅，辰星入太微，遂伏不见。辰星为水，为兵，为妃后。八月戊午，太白犯轩辕大星，为皇后。其三年四月戊寅，荧惑入东井口中，为大臣有诛者。</p>
              <p>　　其七月丁丑，太白犯心前星，为大臣。后二年*(四)**[七]*月，懿献皇后以忧死。大将军梁冀使太仓令秦宫刺杀议郎邴尊，又欲杀邓后母宣，事觉，桓帝收冀及妻寿襄城君印绶，皆自杀。诛诸梁及孙氏宗族，或徙边。是其应也。</p>
              <p>　　延熹四年三月甲寅，荧惑犯舆鬼质星。五月辛酉，客星在营室，稍顺行，生芒长五尺所，至心一度，转为彗。荧惑犯舆鬼质星，大臣有戮死者。五年十月，南郡太守李肃坐蛮夷贼攻盗郡县，取财一亿以上，入府取铜虎符，肃背敌走，不救城郭；又监黎阳谒者燕乔坐赃，重泉令彭良杀无辜，皆弃巿。京兆虎牙都尉宋谦坐赃，下狱死。客星在营室至心作彗，为大丧。后四年，邓后以忧死。</p>
              <p>　　六年十一月丁亥，太白昼见。是时邓后家贵盛。</p>
              <p>　　七年七月戊辰，辰星犯岁星。八月庚戌，荧惑犯舆鬼质星。庚申，岁星犯轩辕大星。</p>
              <p>　　十月丙辰，太白犯房北星。丁卯，辰星犯太白。十二月乙丑，荧惑犯轩辕第二星。辰星犯岁星为兵。荧惑犯质星有戮臣。岁星犯轩辕为女主忧。太白犯房北星为后宫。其八年二月，太仆南乡侯左胜以罪赐死，胜弟中常侍上蔡侯悺、北乡侯党皆自杀。癸亥，皇后邓氏坐执左道废，迁于*(祠)**[桐]*宫死，宗亲侍中沘阳侯邓康、河南尹邓万、越骑校尉邓弼、虎贲中郎将安*(乡)**[阳]*侯邓*(鲁)**[会]*、侍中监羽林左骑邓德、右骑邓寿、昆阳侯邓统、淯阳侯邓秉、议郎邓循皆系暴室，万、*(鲁)**[会]*死，康等免官。又荆州刺史芝、交址刺史葛祗皆为贼所拘略，桂阳太守任胤背敌走，皆□巿，荧惑犯舆鬼质星之应也。</p>
              <p>　　八年五月癸酉，太白犯舆鬼质星。壬午，荧惑入太微右执法。闰月己未，太白犯心前星。十月癸酉，岁星犯左执法。十一月戊午，岁星入太微，犯左执法。</p>
              <p>　　九年正月壬辰，岁星入太微中，五十八日出端门。六月壬戌，太白行入舆鬼。</p>
              <p>　　七月乙未，荧惑行舆鬼中，犯质星。九月辛亥，荧惑入太微西门，积五十八日。</p>
              <p>　　永康元年正月庚寅，荧惑逆行入太微东门，留太微中，百一日出端门。七月丙戌，太白昼见经天。太白犯心前星，太白犯舆鬼质星有戮臣。荧惑入太微为贼臣。太白犯心前星为兵丧。岁星入太微犯左执法，将相有诛者。岁星入守太微五十日，占为人主。太白、荧惑入舆鬼，皆为死丧，又犯质星为戮臣。荧惑留太微中百一日，占为人主。太白昼见经天为兵，忧在大人。其九年十一月，太原太守刘□、南阳太守成□皆坐杀无辜，荆州刺史李隗为贼所拘，尚书郎孟珰坐受金漏言，皆□巿。永康元年十二月丁丑，桓帝崩，太傅陈蕃，大将军窦武、尚书令尹勋、黄门令山冰等皆枉死，太白犯心，荧惑留守太微之应也。</p>
              <p>　　孝灵帝建宁元年六月，太白在西方，入太微，犯西蕃南头星。太微，天廷也。</p>
              <p>　　太白行其中，宫门当闭，大将被甲兵，大臣伏诛。其八月，太傅陈蕃、大将军窦武谋欲尽诛诸宦者；其九月辛亥，中常侍曹节、长乐五官史朱瑀觉之，矫制杀蕃、武等，家属徙日南比景。</p>
              <p>　　熹平元年十月，荧惑入南斗中。占曰：&quot;荧惑所守为兵乱。&quot;斗为吴。其十一月，会稽贼许昭聚觽自称大将军，昭父生为越王，攻破郡县。</p>
              <p>　　二年四月，有星出文昌，入紫宫，蛇行，有首尾无身，赤色，有光照垣墙。八月丙寅，太白犯心前星。辛未，白气如一匹练，冲北斗第四星。占曰：&quot;文昌为上将贵相。太白犯心前星，为大臣。&quot;后六年，司徒刘*(髃)**[合]*为中常侍曹节所谮，下狱死。白气冲北斗为大战。明年冬，扬州刺史臧旻、丹阳太守陈寅，攻盗贼苴康，斩首数千级。</p>
              <p>　　光和元年四月癸丑，流星犯轩辕第二星，东北行入北斗魁中。八月，彗星出亢北，入天巿中，长数尺，稍长至五六丈，赤色，经历十余宿，八十余日，乃消于天菀中。流星为贵使，轩辕为内宫，北斗魁主杀。流星从轩辕出抵北斗魁，是天子大使将出，有伐杀也。至中平元年，黄巾贼起，上遣中郎将皇甫嵩、朱鉨等征之，斩首十余万级。</p>
              <p>　　彗除天巿，天帝将徙，帝将易都。至初平元年，献帝迁都长安。</p>
              <p>　　三年冬，彗星出狼、弧，东行至于张乃去。张为周地，彗星犯之为兵乱。后四年，京都大发兵击黄巾贼。</p>
              <p>　　五年四月，荧惑在太微中，守屏。七月，彗星出三台下，东行入太微，至太子、幸臣，二十余日而消。十月，岁星、荧惑、太白三合于虚，相去各五六寸。如连珠。占曰：&quot;荧惑在太微为乱臣。&quot;是时中常侍赵忠、张让、郭胜、孙璋等，并为奸乱。彗星入太微，天下易主。至中平六年，宫车晏驾。岁星、荧惑、太白三合于虚为丧。虚，齐*(也)**[地]*。明年，琅邪王据薨。</p>
              <p>　　光和中，国皇星东南角去地一二丈，如炬火状，十余日不见。占曰：&quot;国皇星为内乱，外内有兵丧。&quot;其后黄巾贼张角烧州郡，朝廷遣将讨平，斩首十余万级。</p>
              <p>　　中平六年，宫车晏驾，大将军何进令司隶校尉袁绍私募兵千余人，阴跱雒阳城外，窃呼并州牧董卓使将兵至京都，共诛中官，对战南、北宫阙下，死者数千人，燔烧宫室，迁都西京。及司徒王允与将军吕布诛卓，卓部曲将郭汜、李傕旋兵攻长安，公卿百官吏民战死者且万人。天下之乱，皆自内发。</p>
              <p>　　中平二年十月癸亥，客星出南门中，大如半筵，五色喜怒稍小，至后年六月消。</p>
              <p>　　占曰：&quot;为兵。&quot;至六年，司隶校尉袁绍诛灭中官，大将军部曲将吴匡攻杀车骑将军何苗，死者数千人。</p>
              <p>　　三年四月，荧惑逆行守心后星。十月戊午，月食心后星。占曰：&quot;为大丧。&quot;后三年而灵帝崩。</p>
              <p>　　五年二月，彗星出奎，逆行入紫宫，后三出，六十余日乃消。六月丁卯，客星如三升曂，出贯索，西南行入天市，至尾而消。占曰：&quot;彗除紫宫，天下易主。</p>
              <p>　　客星入天市，为贵人丧。&quot;明年四月，宫车晏驾。中平中夏，流星赤如火，长三丈，起河鼓，入天市，抵触宦者星，色白，长二三丈，后尾再屈，食顷乃灭，状似枉矢。占曰：&quot;枉矢流发，其宫射，所谓矢当直而枉者，操矢者邪枉人也。&quot;</p>
              <p>　　中平六年，大将军何进谋尽诛中官，*[中官觉]*，于省中杀进：俱两破灭，天下由此遂大坏乱。</p>
              <p>　　六年八月丙寅，太白犯心前星，戊辰犯心中大星。其日未冥四刻，大将军何进于省中为诸黄门所杀。己巳，车骑将军何苗为进部曲将吴匡所杀。</p>
              <p>　　孝献初平*(三)**[二]*年九月，蚩尤旗见，长十余丈，色白，出角、亢之南。</p>
              <p>　　占曰：&quot;蚩尤旗见，则王征伐四方。&quot;其后丞相曹公征讨天下且三十年。</p>
              <p>　　四年十月，孛星出两角闲，东北行入天市中而灭。占曰：&quot;彗除天市，天帝将徙，帝将易都。&quot;是时上在长安，后二年东迁，明年七月，至雒阳，其八月，曹公迎上都许。</p>
              <p>　　建安五年十月辛亥，有星孛于大梁，冀州分也。时袁绍在冀州。其年十一月，绍军为曹公所破。七年夏，绍死，后曹公遂取冀州。</p>
              <p>　　九年十一月，有星孛于东井舆鬼，入轩辕太微。十一年正月，星孛于北斗，首在斗中，尾贯紫宫，及北辰。占曰：&quot;彗星扫太微宫，人主易位。&quot;其后魏文帝受禅。</p>
              <p>　　十二年十月辛卯，有星孛于鹑尾。荆州分也，时荆州牧刘表据荆州，*(时)*益州从事周髃以*[为]*荆州牧将死而失土。明年秋，表卒，以小子琮自代。曹公将伐荆州，琮惧，举军诣公降。</p>
              <p>　　十七年十二月，有星孛于五诸侯。周髃以为西方专据土地者，皆将失土。是时益州牧刘璋据益州，汉中太守张鲁别据汉中，韩遂据凉州，*(宋)**[宗]*建别据枹罕。明年冬，曹公遣偏将击凉州。十九年，获*(宋)**[宗]*建；韩遂逃于羌中，病死。其年秋，璋失益州。二十年秋，*[曹]*公攻汉中，鲁降。</p>
              <p>　　十八年秋，岁星、镇星、荧惑俱入太微，逆行留守帝坐百余日。占曰：&quot;岁星入太微，人主改。&quot;</p>
              <p>　　二十三年三月，孛星晨见东方二十余日，夕出西方，犯历五车、东井、五诸侯、文昌、轩辕、后妃、太微，锋炎指帝坐。占曰：&quot;除旧布新之象也。&quot;</p>
              <p>　　殇帝延平元年九月乙亥，陨石陈留四。春秋僖公十六年，陨石于宋五，传曰陨星也。董仲舒以为从高反下之象。或以为庶人惟星，陨，民困之象也。</p>
              <p>　　桓帝延熹七年三月癸亥，陨石右扶风一，鄠又陨石二，皆有声如雷。</p>
              <p>　　校勘记</p>
              <p>　　三二五五页七行彗星见天市中为*(质)**[贵]*人据卢校改。</p>
              <p>　　三二五五页七行至和平元年*(十)*二月甲寅梁太后崩集解引钱大昕说，谓桓帝纪在二月，此衍&quot;十&quot;字。今据删。</p>
              <p>　　三二五六页四行二年六月甲寅按：永寿二年六月丁巳朔，无甲寅，志文有斗。</p>
              <p>　　三二五六页六行后二年*(四)**[七]*月懿献皇后以忧死集解引洪亮吉说，谓&quot;四月&quot;应作&quot;七月&quot;，志斗。今据改。</p>
              <p>　　三二五六页九行延熹四年三月甲寅按：延熹四年三月己未朔，无甲寅，志文有斗。</p>
              <p>　　三二五六页一二行京兆虎牙都尉宋谦按：集解引钱大昕说，谓桓帝纪&quot;宋谦&quot;作&quot;宗谦&quot;。</p>
              <p>　　三二五六页一五行七年七月戊辰按：延熹七年七月庚午朔，无戊辰，志文有斗。</p>
              <p>　　三二五七页三行太仆南乡侯左胜按：集解引钱大昕说，谓&quot;左胜&quot;桓帝纪、宦者传俱作&quot;左称&quot;。赵岐传作&quot;左胜&quot;，与此同。</p>
              <p>　　三二五七页三行皇后邓氏坐执左道废迁于*(祠)**[桐]*宫死集解引陈景云说，谓&quot;祠&quot;当作&quot;桐&quot;，和帝阴皇后废迁桐宫事见皇后纪，可互证也。今据改。</p>
              <p>　　三二五七页四行河南尹邓万按：集解引钱大昕说，谓&quot;万&quot;下脱&quot;世&quot;字，盖唐人避讳去之。</p>
              <p>　　三二五七页四行虎贲中郎将安*(乡)**[阳]*侯邓*(鲁)**[会]*集解引钱大昕说，谓据皇后纪，&quot;安乡&quot;当作&quot;安阳&quot;。据桓帝纪及皇后纪，&quot;鲁&quot;当作&quot;会&quot;。</p>
              <p>　　今据改。</p>
              <p>　　三二五八页六行其九月辛亥按：集解引洪亮吉说，谓&quot;辛亥&quot;灵纪作&quot;丁亥&quot;。</p>
              <p>　　三二五八页九行八月丙寅至辛未按：熹平二年八月丁丑朔，无丙寅、辛未，志文有斗。</p>
              <p>　　三二五八页一一行后六年司徒刘*(髃)**[合]*为中常侍曹节所谮下狱死集解引钱大昕说，谓案熹平之世，司徒无下狱死者。惟光和二年刘合以谋诛宦官下狱死，&quot;髃&quot;当为&quot;合&quot;之斗也。自熹平二年至光和二年，相距恰六载。又引惠栋说，谓&quot;髃&quot;本纪作&quot;合&quot;。今据改。</p>
              <p>　　三二五八页一二行丹阳太守陈寅按：集解引惠栋说，谓灵帝纪&quot;寅&quot;作&quot;夤&quot;。</p>
              <p>　　三二五九页八行郭胜按：集解引惠栋说，谓袁纪&quot;胜&quot;作&quot;脉&quot;。</p>
              <p>　　三二六０页一０行大将军何进谋尽诛中官*[中官觉]*卢校谓脱&quot;中官觉&quot;三字，通考有。今据补。按：汲本重&quot;中官&quot;二字，脱&quot;觉&quot;字。</p>
              <p>　　三二六０页一四行孝献初平*(三)**[二]*年九月蚩尤旗见据汲本、殿本改。按：</p>
              <p>　　献纪作&quot;二年&quot;。</p>
              <p>　　三二六一页六行九年十一月有星孛于东井舆鬼按：集解引洪亮吉说，谓献纪作&quot;十月&quot;。</p>
              <p>　　三二六一页八行*(时)*益州从事周髃以*[为]*荆州牧将死而失土校补谓案文&quot;时&quot;字衍，&quot;以&quot;下脱&quot;为&quot;字。今据删补。</p>
              <p>　　三二六一页一二行*(宋)**[宗]*建别据枹罕殿本考证谓何焯校本&quot;宋&quot;改&quot;宗&quot;。</p>
              <p>　　今据改。按：献纪作&quot;宗&quot;。</p>
              <p>　　三二六一页一三行二十年秋*[曹]*公攻汉中据汲本、殿本补。</p>
              <p>　　三二六二页三行锋炎指帝坐按：集解引惠栋说，谓&quot;指&quot;一作&quot;刺&quot;。</p>
              <p>　　三二六二页六行延熹七年三月癸亥按：延熹七年三月壬申朔，无癸亥，志文有斗。</p>
            </td>
          </tr>
        </table>
        <p>&nbsp;</p><table width="460" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='111.htm'>上一页 </a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='113.htm'>下一页 </a></div>
                  </td>
                </tr>
              </table>
              <p align=center>作者：[南朝宋]范晔 
              <hr width=90%>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
        
      </td>
      <td valign="top" width="19"><img src="rightbg.gif" width="19" height="400"><img src="right.gif" width="19" height="146"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="66" height="21"><img src="bottom1.gif" width="66" height="21"></td>
      <td background="bottombg.gif" width="500"></td>
      <td width="210"></td>
    </tr>
  </table>
</div>
</body>
</html>
