<html>
<head>
<title>后汉书卷八十六　南蛮西南夷列传　第七十六</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0">
    <tr>
      <td width="239" height="24"><img src="up1.gif" width="239" height="24"></td>
      <td width="537" background="up1bg.gif"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="167" height="49"><img src="up2left.gif" width="167" height="49"></td>
      <td valign="bottom"><img src="bg.gif" width="50" height="20"><a href="content.htm"><img src="top.gif" width="46" height="15" border="0"></a><img src="bg.gif" width="40" height="7"><a href="95.htm"><img src="last.gif" width="46" height="15" border="0"></a><img src="bg.gif" width="40" height="30"><a href="97.htm"><img src="next.gif" width="46" height="15" border="0"></a></td>
      <td width="19" background="rightbg.gif">&nbsp;</td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td valign="top" width="66" background="leftbg.gif"><img src="up3.gif" width="66" height="580"></td>
      <td valign="top" align="center"> 
        <table width="520" cellspacing="0" cellpadding="0" align="center" border="0">
          <tr> 
            <td> 
              <p align="center">&nbsp;</p>
              <p align="center" class="h">后汉书卷八十六　南蛮西南夷列传　第七十六</p>
            </td>
          </tr>
        </table>
        <br>
        <table width="520" border="0" cellspacing="0" cellpadding="0" align="center">
          <tr> 
            <td>　　昔高辛氏有犬戎之寇，[一]帝患其侵暴，而征伐不克。乃访募天下，有能得犬戎之将吴将军头者，购黄金千镒，邑万家，又妻以少女。时帝有畜狗，其毛五采，名曰盘瓠。[二]下令之后，盘瓠遂衔人头造阙下，髃臣怪而诊之，乃吴将军首也。[三]帝大喜，而计盘瓠不可妻之以女，又无封爵之道，议欲有报而未知所宜。女闻之，以为帝皇下令，不可违信，因请行。帝不得已，乃以女配盘瓠。盘瓠得女，负而走入南山，止石室中。所处险绝，人迹不至。[四]于是女解去衣裳，为仆鉴之结，着独力之衣。[五]帝悲思之，遣使寻求，辄遇风雨震晦，使者不得进。经三年，生子一十二人，六男六女。盘瓠死后，因自相夫妻。
              <p>　　织绩木皮，染以草实，好五色衣服，制裁皆有尾形。[六]其母后归，以状白帝，于是使迎致诸子。衣裳班兰，语言侏离，[七]好入山壑，不乐平旷。帝顺其意，赐以名山广泽。其后滋蔓，号曰蛮夷。外痴内黠，安土重旧。以先父有功，母帝之女，田作贾贩，无关梁符传，租税之赋。[八]有邑君长，皆赐印绶，冠用獭皮。名渠帅曰精夫，相呼为姎徒。[九]今长沙武陵蛮是也。</p>
              <p>　　注[一]高辛，帝喾。</p>
              <p>　　注[二]魏略曰：&quot;高辛氏有老妇，居*(正)**[王]*室，得耳疾，挑之，乃得物大如茧。妇人盛瓠中，覆之以盘，俄顷化为犬，其文五色，因名盘瓠。&quot;</p>
              <p>　　注[三]诊，候视也。</p>
              <p>　　注[四]今辰州卢溪县西有武山。黄闵武陵记曰：&quot;山高可万仞。山半有盘瓠石室，可容数万人。中有石黙，盘瓠行迹。&quot;今案：山窟前有石羊、石兽，古迹奇异尤多。望石窟大如三闲屋，遥见一石仍似狗形，蛮俗相传，云是盘瓠像也。</p>
              <p>　　注[五]仆鉴，独力，皆未详。流俗本或有改&quot;鉴&quot;字为&quot;鞧&quot;者，妄穿凿也。</p>
              <p>　　结音髻。</p>
              <p>　　注[六]干宝晋纪曰：&quot;武陵、长沙、庐江郡夷，盘瓠之后也。杂处五溪之内。盘瓠凭山阻险，每每常为害。糅杂鱼肉，叩槽而号，以祭盘瓠。俗称'赤髀横裙'，即其子孙。&quot;</p>
              <p>　　注[七]侏离，蛮夷语声也。</p>
              <p>　　注[八]优宠之，故蠲其赋役也。荆州记曰：&quot;沅陵县居酉口，有上就、武阳二乡，唯此是盘瓠子孙，狗种也。二乡在武溪之北。&quot;</p>
              <p>　　注[九]说文曰：&quot;姎，女人自称，我也。&quot;音乌朗反。此已上并见风俗通也。</p>
              <p>　　其在唐虞，与之要质，故曰要服。夏商之时，渐为边患。逮于周世，党觽弥盛。</p>
              <p>　　宣王中兴，乃命方叔南伐蛮方，诗人所谓&quot;蛮荆来威&quot;者也。又曰：&quot;蠢尔蛮荆，大邦为雠。&quot;[一]明其党觽繁多，是以抗敌诸夏也。</p>
              <p>　　注[一]毛诗小雅序曰&quot;采蘎，宣王南征也&quot;。&quot;薄言采蘎，于彼新田。显允方叔，振旅阗阗。蠢尔蛮荆，大邦为雠&quot;注云：&quot;方叔卿士，命而为将也。&quot;</p>
              <p>　　平王东迁，蛮遂侵暴上国。晋文侯辅政，乃率蔡共侯击破之。[一]至楚武王时，蛮与罗子共败楚师，杀其将屈瑕。[二]庄王初立，[三]民饥兵弱，复为所寇。</p>
              <p>　　楚师既振，然后乃服，自是遂属于楚。鄢陵之役，蛮与恭王合兵击晋。[四]及吴起相悼王，南并蛮越，遂有洞庭、苍梧。秦昭王使白起伐楚，略取蛮夷，始置黔中郡。汉兴，改为武陵。[五]岁令大人输布一匹，小口二丈，是谓賨布。[六]</p>
              <p>　　虽时为寇盗，而不足为郡国患。</p>
              <p>　　注[一]晋文侯仇也。</p>
              <p>　　注[二]左传&quot;楚屈瑕伐罗及鄢，乱次以济，其水遂无次，且不设备，罗与卢戎两军之，大败之。莫敖缢于荒谷，髃帅囚于冶父&quot;也。</p>
              <p>　　注[三]庄王名旅，穆王之子。</p>
              <p>　　注[四]左传晋楚战于鄢陵。晋郄至曰&quot;楚二卿相恶，王卒以旧，郑陈而不整，蛮军而不陈&quot;也。</p>
              <p>　　注[五]黔中故城在今辰州沅陵县西。</p>
              <p>　　注[六]说文曰：&quot;南蛮赋也。&quot;*[賨]*，牂冬反。</p>
              <p>　　光武中兴，武陵蛮夷特盛。建武二十三年，精夫相单程等据其险隘，大寇郡县。</p>
              <p>　　遣武威将军刘尚发南郡、长沙、武陵兵万余人，乘船泝沅水入武溪击之。[一]尚轻敌入险，山深水疾，舟船不得上。蛮氏知尚粮少入远，又不晓道径，遂屯聚守险。尚食尽引还，蛮缘路徼战，尚军大败，悉为所没。二十四年，相单程等下攻临沅，遣谒者李嵩、中山太守马成击之，不能克。明年春，遣伏波将军马援、中郎将刘匡、马武、孙永等，将兵至临沅，击破之。单程等饥困乞降，会援病卒，谒者宗均听悉受降。为置吏司，髃蛮遂平。</p>
              <p>　　注[一]沅水出牂柯故且兰东北，经辰州、潭州、岳州，经洞庭湖入江也。</p>
              <p>　　肃宗建初元年，武陵澧中蛮陈从等反叛，入零阳蛮界。[一]其冬，零阳蛮五里精夫为郡击破从，从等皆降。三年冬，溇中蛮覃儿健等复反，[二]攻烧零阳、作唐、孱陵界中。[三]明年春，发荆州七郡及汝南、颍川*(施)**[弛]*刑徒吏士五千余人，拒守零阳，募充中五里蛮精夫不叛者四千人，击澧中贼。[四]五年春，覃儿健等请降，不许。郡因进兵与战于宏下，大破之，斩儿健首，余皆□营走还溇中，复遣乞降，乃受之。于是罢武陵屯兵，赏赐各有差。</p>
              <p>　　注[一]零阳，县，属武陵郡。</p>
              <p>　　注[二]溇，水名，源出今澧州崇义县也。</p>
              <p>　　注[三]作唐，县，属武陵郡。孱陵，县，故城在今荆州公安县西南。孱音仕颜反。</p>
              <p>　　注[四]充，县，属武陵郡。充音冲。</p>
              <p>　　和帝永元四年冬，溇中、澧中蛮潭戎等反，燔烧邮亭，杀略吏民，郡兵击破降之。安帝元初二年，澧中蛮以郡县徭税失平，怀怨恨，遂结充中诸种二千余人，攻城杀长吏。州郡募五里蛮六亭兵追击破之，皆散降。赐五里、六亭渠帅金帛各有差。明年秋，溇中、澧中蛮四千人并为盗贼。又零陵蛮羊孙、陈汤等千余人，[一]着赤帻，称将军，烧官寺，抄掠百姓。州郡募善蛮讨平之。</p>
              <p>　　注[一]零陵，县，属*(武)**[零]*陵郡也。</p>
              <p>　　顺帝永和元年，武陵太守上书，以蛮夷率服，可比汉人，增其租赋。议者皆以为可。尚书令虞诩独奏曰：&quot;自古圣王不臣异俗，非德不能及，威不能加，知其兽心贪婪，难率以礼。是故羇縻而绥抚之，附则受而不逆，叛则□而不追。先帝旧典，贡税多少，所由来久矣。今猥增之，必有怨叛。计其所得，不偿所费，必有后悔。&quot;帝不从。其冬澧中、溇中蛮果争贡布非旧约，遂杀乡吏，举种反叛。明年春，蛮二万人围充城，八千人寇夷道。遣武陵太守李进讨破之，斩首数百级，余皆降服。进乃简选良吏，得其情和。在郡九年，梁太后临朝，下诏增进秩二千石，赐钱二十万。桓帝元嘉元年秋，武陵蛮詹山等四千余人反叛，拘执县令，屯结深山。至永兴元年，太守应奉以恩信招诱，皆悉降散。</p>
              <p>　　永寿三年十一月，长沙蛮反叛，屯益阳。至延熹三年秋，遂抄掠郡界，觽至万余人，杀伤长吏。又零陵蛮入长沙。冬，武陵蛮六千余人寇江陵，荆州刺史刘度、谒者马睦、南郡太守李肃皆奔走。肃主簿胡爽扣马首谏曰：&quot;蛮夷见郡无儆备，故敢乘闲而进。明府为国大臣，连城千里，举旄鸣鼓，应声十万，柰何委符守之重，而为逋逃之人乎！&quot;肃拔刃向爽曰：&quot;掾促去！太守今急，何暇此计。&quot;爽抱马固谏，肃遂杀爽而走。帝闻之，征肃□巿，度、睦减死一等，复爽门闾，拜家一人为郎。于是以右校令度尚为荆州刺史，讨长沙贼，平之。又遣车骑将军冯绲讨武陵蛮，并皆降散。军还，贼复寇桂阳，太守廖析奔走。[一]武陵蛮亦更攻其郡，太守陈奉率吏人击破之，斩首三千余级，降者二千余人。至灵帝中平三年，武陵蛮复叛，寇郡界，州郡击破之。</p>
              <p>　　注[一]廖音力吊反。</p>
              <p>　　礼记称&quot;南方曰蛮，雕题交址&quot;。其俗男女同川而浴，故曰交址。[一]其西有噉人国，生首子辄解而食之，谓之宜弟。味旨，则以遗其君，君喜而赏其父。取妻美，则让其兄。今乌浒人是也。[二]</p>
              <p>　　注[一]题，额也。雕之，谓刻其肌以丹青□也。</p>
              <p>　　注[二]万震南州异物志曰：&quot;乌浒，地名也。在广州之南，交州之北。恒出道闲伺候行旅，辄出击之。利得人食之，不贪其财货，并以其肉为肴葅，又取其髑髅破之以饮酒。以人掌趾为嶥异，以食长老。&quot;</p>
              <p>　　交址之南有越裳国。周公居摄六年，制礼作乐，天下和平，越裳以三象重译而献白雉，曰：&quot;道路悠远，山川岨深，音使不通，故重译而朝。&quot;成王以归周公。</p>
              <p>　　公曰：&quot;德不加焉，则君子不飨其质；[一]政不施焉，则君子不臣其人。吾何以获此赐也！&quot;其使请曰：&quot;吾受命吾国之黄耇[二]曰：'久矣，天之无烈风雷雨，[三]意者中国有圣人乎？有则盍往朝之。'&quot;周公乃归之于王，[四]称先王之神致，以荐于宗庙。周德既衰，于是稍绝。</p>
              <p>　　注[一]质亦贽也。</p>
              <p>　　注[二]尔雅曰：&quot;黄发，鲐背，耇老，寿也。&quot;</p>
              <p>　　注[三]尚书大传作&quot;别风注雨&quot;。</p>
              <p>　　注[四]事见尚书大传。</p>
              <p>　　及楚子称霸，朝贡百越。秦并天下，威服蛮夷，始开领外，置南海、桂林、象郡。汉兴，尉佗自立为南越王，传国五世。[一]至武帝元鼎五年，遂灭之，分置九郡，交址刺史领焉。其珠崖、儋耳二郡在海洲上，东西千里，南北五百里。</p>
              <p>　　其渠帅贵长耳，皆穿而缒之，垂肩三寸。武帝末，珠崖太守会稽孙幸调广幅布献之，蛮不堪役，遂攻郡杀幸。幸子豹合率善人还复破之，自领郡事，讨击余党，连年乃平。豹遣使封还印绶，上书言状，制诏即以豹为珠崖太守。[二]威政大行，献命岁至。中国贪其珍赂，渐相侵侮，故率数岁一反。元帝初元三年，遂罢之。凡立郡六十五岁。</p>
              <p>　　注[一]前书南粤王赵佗，真定人也。秦时为南海尉。佗孙胡，胡子婴齐，婴齐子兴也。</p>
              <p>　　注[二]即，就也。</p>
              <p>　　逮王莽辅政，元始二年，日南之南黄支国来献犀牛。凡交址所统，虽置郡县，而言语各异，重译乃通。人如禽兽，长幼无别。项髻徒跣，[一]以布贯头而着之。后颇徙中国罪人，使杂居其闲，乃稍知言语，渐见礼化。</p>
              <p>　　注[一]为髻于项上也。</p>
              <p>　　光武中兴，锡光为交址，任延守九真，于是教其耕稼，制为冠履，初设媒娉，始知姻娶，建立学校，导之礼义。</p>
              <p>　　建武十二年，九真徼外蛮里张游，[一]率种人慕化内属，封为归汉里君。明年，南越徼外蛮夷献白雉、白菟。至十六年，交址女子征侧及其妹征贰反，攻郡。</p>
              <p>　　征侧者，麊泠县雒将之女也。[二]嫁为朱倿人诗索妻，甚雄勇。交址太守苏定以法绳之，侧忿，故反。于是九真、日南、合浦蛮里皆应之，凡略六十五城，自立为王。交址刺史及诸太守仅得自守。光武乃诏长沙、合浦、交址具车船，修道桥，通障溪，储粮谷。十八年，遣伏波将军马援、楼船将军段志，发长沙、桂阳、零陵、苍梧兵万余人讨之。明年夏四月，援破交址，斩征侧、征贰等，余皆降散。进击九真贼都阳等，破降之。徙其渠帅三百余口于零陵。于是领表悉平。</p>
              <p>　　注[一]里，蛮之别号，今呼为俚人。</p>
              <p>　　注[二]麊音莫支反。泠音零。</p>
              <p>　　肃宗元和元年，日南徼外蛮夷究不事人[一]邑豪献生犀、白雉。和帝永元十二年夏四月，日南、象林蛮夷二千余人寇掠百姓，燔烧官寺，郡县发兵讨击，斩其渠帅，余觽乃降。于是置象林将兵长史，以防其患。安帝永初元年，九真徼外夜郎蛮夷举土内属，开境千八百四十里。元初二年，苍梧蛮夷反叛，明年，遂招诱郁林、合浦蛮汉数千人攻苍梧郡。邓太后遣侍御史任逴[二]奉诏赦之，贼皆降散。延光元年，九真徼外蛮贡献内属。三年，日南徼外蛮复来内属。顺帝永建六年，日南徼外叶调王便遣使贡献，帝赐调便金印紫绶。</p>
              <p>　　注[一]究不事人，蛮夷别号也。</p>
              <p>　　注[二]逴音卓。</p>
              <p>　　永和二年，日南、象林徼外蛮夷区怜等数千人攻象林县，烧城寺，杀长吏。交址刺史樊演发交址、九真二郡兵万余人救之。兵士惮远役，遂反，攻其府。二郡虽击破反者，而贼埶转盛。会侍御史贾昌使在日南，即与州郡并力讨之，不利，遂为所攻。围岁余而兵谷不继，帝以为忧。明年，召公卿百官及四府掾属，问其方略，皆议遣大将，发荆、杨、兖、豫四万人赴之。大将军从事中郎李固驳曰：&quot;若荆、杨无事，发之可也。今二州盗贼盘结不散，武陵、南郡蛮夷未辑，长沙、桂阳数被征发，如复扰动，必更生患。其不可一也。又兖、豫之人卒被征发，远赴万里，无有还期，诏书迫促，必致叛亡。其不可二也。南州水土温暑，加有瘴气，致死亡者十必四五。</p>
              <p>　　其不可三也。远涉万里，士卒疲劳，比至领南，不复堪□。其不可四也。军行三十里为程，而去日南九千余里，三百日乃到，计人禀五升，[一]用米六十万斛，不计将吏驴马之食，但负甲自致，费便若此。其不可五也。设军到所在，死亡必觽，既不足御敌，当复更发，此为刻割心腹以补四支。其不可六也。九真、日南相去千里，发其吏民，犹尚不堪，何况乃苦四州之卒，以赴万里之艰哉！其不可七也。前中郎将尹就讨益州叛羌，益州谚曰：'虏来尚可，尹来杀我。'后就征还，以兵付刺史张乔。乔因其将吏，旬月之闲，破殄寇虏。此发将无益之暛，州郡可任之验也。宜更选有勇略仁惠任将帅者，以为刺史、太守，悉使共住交址。今日南兵单无谷，守既不足，战又不能。可一切徙其吏民北依交址，事静之后，又命归本。还募蛮夷，使自相攻，转输金帛，以为其资。有能反闲致头首者，许以封侯列土之赏。故并州刺史长沙祝良，性多勇决，又南阳张乔，前在益州有破虏之功，皆可任用。昔太宗就加魏尚为云中守，[二]哀帝即拜龚舍为太山太守。[三]宜即拜良等，便道之官。&quot;四府悉从固议，即拜祝良为九真太守，张乔为交址刺史。乔至，开示慰诱，并皆降散。良到九真，单车入贼中，设方略，招以威信，降者数万人，皆为良筑起府寺。由是岭外复平。</p>
              <p>　　注[一]古升小，故曰五升也。</p>
              <p>　　注[二]前书曰，槐里人魏尚为云中守，以斩首捕虏上功不实免。冯唐言之于文帝，帝令唐持节赦尚，复以为云中守。</p>
              <p>　　注[三]前书曰，舍字君倩。初征为谏大夫，病免；复征为博士，又病去。顷之，哀帝遣使即楚拜舍为太山太守也。</p>
              <p>　　建康元年，日南蛮夷千余人复攻烧县邑，遂扇动九真，与相连结。交址刺史九江夏方开恩招诱，贼皆降服。时梁太后临朝，美方之功，迁为桂阳太守。桓帝永寿三年，居风令贪暴无度，县人朱达等及蛮夷相聚，攻杀县令，觽至四五千人，进攻九真，九真太守儿式战死。[一]诏赐钱六十万，拜子二人为郎。遣九真都尉魏朗讨破之，斩首二千级，渠帅犹屯据日南，觽转强盛。延熹三年，诏复拜夏方为交址刺史。方威惠素着，日南宿贼闻之，二万余人相率诣方降。灵帝建宁三年，郁林太守谷永以恩信招降乌浒人十余万内属，皆受冠带，开置七县。熹平二年冬十二月，日南徼外国重译贡献。光和元年，交址、合浦乌浒蛮反叛，招诱九真、日南，合数万人，攻没郡县。四年，刺史朱鉨击破之。六年，日南徼外国复来贡献。</p>
              <p>　　注[一]儿音五兮反。</p>
              <p>　　巴郡南郡蛮，本有五姓：巴氏，樊氏，瞫[一]氏，相氏，郑氏。皆出于武落钟离山。[二]其山有赤黑二穴，巴氏之子生于赤穴，四姓之子皆生黑穴。未有君长，俱事鬼神，乃共掷□于石穴，约能中者，奉以为君。巴氏子务相乃独中之，觽皆叹。又令各乘土船，约能浮者，当以为君。余姓悉沉，唯务相独浮。因共立之，是为廪君。乃乘土船，从夷水至盐阳。[三]盐水有神女，谓廪君曰：&quot;此地广大，鱼盐所出，愿留共居。&quot;廪君不许。盐神暮辄来取宿，旦即化为虫，与诸虫髃飞，掩蔽日光，天地晦冥。积十余日，廪君*(思)**[伺]*其便，因射杀之，天乃开明。[四]廪君于是君乎夷城，[五]四姓皆臣之。廪君死，魂魄世为白虎。巴氏以虎饮人血，遂以人祠焉。</p>
              <p>　　注[一]音审。</p>
              <p>　　注[二]代本曰&quot;廪君之先，故出巫诞&quot;也。</p>
              <p>　　注[三]荆州图*[副]*曰：&quot;*(副)*夷*[陵]*县西有温泉。古老相传，此泉元出盐，于今水有盐气。县西一独山有石穴，有二大石并立穴中，相去可一丈，俗名为阴阳石。阴石常湿，阳石常燥。&quot;盛弘之荆州记曰：&quot;昔廪君浮夷水，射盐神于阳石之上。案今施州清江县水一名盐水，源出清江县西都亭山。&quot;水经云：&quot;夷水*[别出]*巴郡鱼复县。&quot;注云：&quot;水色清，照十丈，分沙石。蜀人见澄清，因名清江也。&quot;</p>
              <p>　　注[四]代本曰&quot;廪君使人操青缕以遗盐神，曰：'婴此即相宜，云与女俱生，*[弗]*宜将去。'盐神受缕而婴之，廪君即立阳石上，应青缕而射之，中盐神，盐神死，天乃大开&quot;也。</p>
              <p>　　注[五]此已上并见代本也。</p>
              <p>　　及秦惠王并巴中，以巴氏为蛮夷君长，世尚秦女，其民爵比不更，有罪得以爵除。其君长岁出赋二千一十六钱，三岁一出义赋千八百钱。其民户出幏布八丈二尺，鸡羽三十鍭。[一]汉兴，南郡太守靳强请一依秦时故事。</p>
              <p>　　注[一]说文：&quot;幏，南郡蛮夷布也。&quot;音公亚反。毛诗：&quot;四鍭既均。&quot;仪礼：&quot;矢鍭一乘。&quot;郑玄曰：&quot;鍭犹候也，候物而射之也。&quot;三十鍭，一百四十九。俗本&quot;幏&quot;作&quot;蒙&quot;，&quot;鍭&quot;作&quot;镞&quot;者，并误也。</p>
              <p>　　至建武二十三年，南郡潳山蛮雷迁等始反叛，[一]寇掠百姓，遣武威将军刘尚将万余人讨破之，徙其种人七千余口置江夏界中，今沔中蛮是也。和帝永元十三年，巫蛮许圣等[二]以郡收税不均，怀怨恨，遂屯聚反叛。明年夏，遣使者督荆州诸郡兵万余人讨之。圣等依凭阻隘，久不破。诸军乃分道并进，或自巴郡、鱼复数路攻之，蛮乃散走，斩其渠帅，乘胜追之，大破圣等。圣等乞降，复悉徙置江夏。灵帝建宁二年，江夏蛮叛，州郡讨平之。光和三年，江夏蛮复反，与庐江贼黄穰相连结，十余万人，攻没四县，寇患累年。庐江太守陆康讨破之，余悉降散。</p>
              <p>　　注[一]潳音屠。</p>
              <p>　　注[二]巫，县，属南郡。</p>
              <p>　　板楯蛮夷者，秦昭襄王时有一白虎，常从髃虎数游秦、蜀、巴、汉之境，伤害千余人。昭王乃重募国中有能杀虎者，赏邑万家，金百镒。时有巴郡阆中夷人，能作白竹之弩，乃登楼射杀白虎。[一]昭王嘉之，而以其夷人，不欲加封，乃刻石盟要，复夷人顷田不租，十妻不筭，[二]伤人者论，杀人者得以倓钱赎死。</p>
              <p>　　[三]盟曰：&quot;秦犯夷，输黄龙一双；夷犯秦，输清酒一钟。&quot;夷人安之。</p>
              <p>　　注[一]华阳国志曰&quot;巴夷廖仲等射杀之&quot;也。</p>
              <p>　　注[二]优宠之，故一户免其一顷田之税，虽有十妻，不输口筭之钱。复音福。</p>
              <p>　　注[三]何承天纂文曰：&quot;倓，蛮夷赎罪货也。&quot;音徒滥反。</p>
              <p>　　至高祖为汉王，发夷人还伐三秦。秦地既定，乃遣还巴中，复其渠帅罗、朴、督、鄂、度、夕、龚七姓，不输租赋，余户乃岁入賨钱，口四十。世号为板楯蛮夷。阆中有渝水，其人多居水左右。天性劲勇，初为汉前锋，数陷陈。俗喜歌舞，[一]高祖观之，曰：&quot;此武王伐纣之歌也。&quot;乃命乐人习之，所谓巴渝舞也。遂世世服从。</p>
              <p>　　注[一]喜音虚记反。</p>
              <p>　　至于中兴，郡守常率以征伐。桓帝之世，板楯数反，太守蜀郡赵温以恩信降服之。灵帝光和*(三)**[二]*年，巴郡板楯复叛，寇掠三蜀及汉中诸郡。灵帝遣御史中丞萧瑗督益州兵讨之，连年不能克。帝欲大发兵，乃问益州计吏，考以征讨方略。汉中上计程包对曰：&quot;板楯七姓，射杀白虎立功，先世复为义人。其人勇猛，善于兵战。昔永初中，羌入汉州，郡县破坏，得板楯救之，羌死败殆尽，故号为神兵。羌人畏忌，传语种辈，勿复南行。至建和二年，羌复大入，实赖板楯连摧破之。前车骑将军冯绲南征武陵，虽受丹阳精兵之锐，[一]亦倚板楯以成其功。近益州郡乱，太守李颙亦以板楯讨而平之。忠功如此，本无恶心。长吏乡亭更赋至重，仆役棰楚，过于奴虏，亦有嫁妻卖子，或乃至自*(颈)**[刭]*割。虽陈冤州郡，而牧守不为通理。阙庭悠远，不能自闻。含怨呼天，叩心穷谷。愁苦赋役，困罹酷刑。故邑落相聚，以致叛戾。非有谋主僭号，以图不轨。今但选明能牧守，自然安集，不烦征伐也。&quot;帝从其言，遣太守曹谦宣诏赦之，即皆降服。至中平五年，巴郡黄巾贼起，板楯蛮夷因此复叛，寇掠城邑，遣西园上军别部司马赵瑾讨平之。</p>
              <p>　　注[一]史记曰，周成王封楚熊绎，始居丹阳。今归州秭归县东南故城是也。至楚文王，始自丹阳迁于郢。续汉志云南郡枝江县有丹阳聚也。</p>
              <p>　　西南夷者，在蜀郡徼外。有夜郎国，东接交址，西有滇国，北有邛都国，各立君长。其人皆椎结左囏，邑聚而居，能耕田。其外又有巂、昆明诸落，西极同师，东北至叶榆，[一]地方数千里。无君长，辫发，随畜迁徙无常。自巂东北有莋都国，东北有冉駹国，或土著，或随畜迁徙。自冉駹东北有白马国，氐种是也。此三国亦有君长。</p>
              <p>　　注[一]叶榆，县，属益州郡。&quot;叶&quot;或作&quot;楪&quot;。臣贤案前书曰：&quot;西自同师以东，北至叶榆，名为巂、昆明。&quot;今流俗诸本并作&quot;布旧昆明&quot;，盖&quot;巂&quot;字误分为&quot;布旧&quot;也。</p>
              <p>　　夜郎者，初有女子浣于遯水，有三节大竹流入足闲，闻其中有号声，剖竹视之，得一男儿，归而养之。及长，有才武，自立为夜郎侯，以竹为姓。[一]武帝元鼎六年，平南夷，为牂柯郡，夜郎侯迎降，天子赐其王印绶。后遂杀之。夷獠咸以竹王非血气所生，甚重之，求为立后。牂柯太守霸以闻，天子乃封其三子为侯。死，配食其父。今夜郎县有竹王三郎神是也。[二]</p>
              <p>　　注[一]见华阳国志。</p>
              <p>　　注[二]前书地理志曰：&quot;夜郎县有遯水，东至广郁。&quot;华阳国志云：&quot;遯水通郁林，有三郎祠，皆有灵响。&quot;又云：&quot;竹王所捐破竹于野，成竹林，今王祠竹林是也。王尝从人止大石上，命作羹，从者白无水，王以□击石出水，今竹王水是也。&quot;</p>
              <p>　　初，楚顷襄王时，遣将庄豪从沅水伐夜郎，军至且兰，椓船于岸而步战。既灭夜郎，因留王滇池。以且兰*[有]*椓船牂柯处，乃改其名为牂柯。[一]牂柯地多雨潦，俗好巫鬼禁忌，寡畜生，又无蚕桑，故其郡最贫。句町县有桄桹木，可以为□，百姓资之。[二]公孙述时，大姓龙、傅、尹、董氏，与郡功曹谢暹保境为汉，乃遣使从番禺江奉贡。[三]光武嘉之，并加曪赏。桓帝时，郡人尹珍自以生于荒裔，不知礼义，乃从汝南许慎、应奉受经书图纬，学成，还乡里教授，于是南域始有学焉。珍官至荆州刺史。[四]</p>
              <p>　　注[一]异物志曰：&quot;牂柯，系船杙也。&quot;</p>
              <p>　　注[二]临海异物志曰：&quot;桄桹木外皮有毛，似栟榈而散生。其木刚，作鋘锄利如铁，中石更利，唯中焦根乃致败耳。皮中有似捣稻米片，又似麦□，中作饼饵。&quot;</p>
              <p>　　广志曰&quot;桄桹树大四五围，长五六丈，洪直，旁无枝条，其颠生叶不过数十，似殨叶，破其木肌坚难伤，入数寸得□，赤黄密致，可食&quot;也。</p>
              <p>　　注[三]南越志曰：&quot;番禺县之西，有江浦焉。&quot;</p>
              <p>　　注[四]华阳国志曰：&quot;尹珍字道真，毌敛县人也。&quot;</p>
              <p>　　滇王者，庄蹻之后也。元封二年，武帝平之，以其地为益州郡，割牂柯、越巂各数县配之。后数年，复并昆明地，皆以属之此郡。有池，周回二百余里，水源深广，而末更浅狭，有似倒流，故谓之滇池。河土平敞，多出鹦鹉、孔雀，有盐池田渔之饶，金银畜产之富。人俗豪□。[一]居官者皆富及累世。</p>
              <p>　　注[一]□，奢侈也。</p>
              <p>　　及王莽政乱，益州郡夷栋蚕、若豆等起兵杀郡守，越巂姑复夷人大牟亦皆叛，杀略吏人。莽遣宁始将军廉丹，发巴蜀吏人及转兵谷卒徒十余万击之。吏士饥疫，连年不能克而还。以广汉文齐为太守，造起陂池，开通溉灌，垦田二千余顷。率厉兵马，修障塞，降集髃夷，甚得其和。及公孙述据益土，齐固守拒险，述拘其妻子，许以封侯，齐遂不降。闻光武即位，乃闲道遣使自闻。蜀平，征为镇远将军，封成义侯。[一]于道卒，诏为起祠堂，郡人立庙祀之。</p>
              <p>　　注[一]取其嘉名。</p>
              <p>　　建武十八年，夷渠帅栋蚕与姑复、楪榆、梇栋、连然、滇池、建*(怜)**[伶]*、昆明诸种反叛，杀长吏。[一]益州太守繁胜与战而败，退保朱提。[二]十九年，遣武威将军刘尚等发广汉、犍为、蜀郡人及朱提夷，合万三千人击之。尚军遂度泸水，入益州界。[三]髃夷闻大兵至，皆□垒奔走，尚获其羸弱、谷畜。二十年，进兵与栋蚕等连战数月，皆破之。明年正月，追至不韦，[四]斩栋蚕帅，凡首虏七千余人，得生口五千七百人，马三千疋，牛羊三万余头，诸夷悉平。</p>
              <p>　　注[一]姑复，县，属越巂郡，余六县并属益州郡也。</p>
              <p>　　注[二]县，属犍为郡。朱音殊。提音匙。</p>
              <p>　　注[三]泸水一名若水，出旄牛徼外，经朱提至僰道入江，在今巂州南。特有瘴气，三月四月经之必死。五月以后，行者得无害。故诸葛*[亮]*表云&quot;五月度泸&quot;，言其艰苦也。</p>
              <p>　　注[四]孙盛蜀谱曰：&quot;初，秦徙吕不韦子弟宗族于蜀，汉武帝开西南夷，置郡县，徙吕氏以充之，因置不韦县。&quot;华阳国志曰&quot;武帝通博南，置不韦县，徙南越相吕嘉子孙宗族资之。因名不韦，以章其先人之恶行&quot;也。</p>
              <p>　　肃宗元和中，蜀郡王追为太守，政化尤异，有神马四匹出滇池河中，甘露降，白乌见，始兴起学校，渐迁其俗。灵帝熹平五年，诸夷反叛，执太守雍陟。遣御史中丞朱龟讨之，不能克。朝议以为郡在边外，蛮夷喜叛，劳师远役，不如□之。太尉掾巴郡李颙建策讨伐，乃拜颙益州太守，与刺史庞芝发板楯蛮击破平之，还得雍陟。颙卒后，夷人复叛，以广汉景毅为太守，讨定之。毅初到郡，米斛万钱，渐以仁恩，少年闲，米至数十云。[一]</p>
              <p>　　注[一]少年，未多年也。</p>
              <p>　　哀牢夷者，其先有妇人名沙壹，居于牢山。尝捕鱼水中，触沉木若有感，因怀□，十月，产子男十人。后沉木化为龙，出水上。沙壹忽闻龙语曰：&quot;若为我生子，今悉何在？&quot;九子见龙惊走，独小子不能去，背龙而坐，龙因舐之。其母鸟语，谓背为九，谓坐为隆，因名子曰九隆。及后长大，诸兄以九隆能为父所舐而黠，遂共推以为王。后牢山下有一夫一妇，复生十女子，九隆兄弟皆娶以为妻，后渐相滋长。种人皆刻画其身，象龙文，衣皆着尾。[一]九隆死，世世相继。[二]乃分置小王，往往邑居，散在溪谷。绝域荒外，山川阻深，生人以来，未尝交通中国。</p>
              <p>　　注[一]自此以上并见风俗通也。</p>
              <p>　　注[二]哀牢传曰：&quot;九隆代代相传，名号不可得而数，至于禁高，乃可记知。禁高死，子吸代；吸死，子建非代；建非死，子哀牢代；哀牢死，子桑藕代；桑藕死，子柳承代；柳承死，子柳貌代；柳貌死，子扈*(粟)**[栗]*代。&quot;</p>
              <p>　　建武二十三年，其王贤栗遣兵乘箄船，[一]南下江、汉，击附塞夷鹿茤。[二]</p>
              <p>　　鹿茤人弱，为所禽获。于是震雷疾雨，南风飘起，水为逆流，躀涌二百余里，箄船沉没，哀牢之觽，溺死数千人。贤栗复遣其六王将万人以攻鹿茤，鹿茤王与战，杀其六王。哀牢耆老共埋六王，夜虎复出其尸而食之，余觽惊怖引去。</p>
              <p>　　贤栗惶恐，谓其耆老曰：&quot;我曹入边塞，自古有之，今攻鹿茤，辄被天诛，中国其有圣帝乎？天佑助之，何其明也！&quot;二十七年，贤栗等遂率种人户二千七百七十，口万七千六百五十九，诣越巂太守郑鸿降，求内属。光武封贤栗等为君长。自是岁来朝贡。</p>
              <p>　　注[一]箄音蒲佳反。缚竹木为箄，以当船也。</p>
              <p>　　注[二]茤音多。其种今见在。</p>
              <p>　　永平十二年，哀牢王柳貌遣子率种人内属，其称邑王者七十七人，户五万一千八百九十，口五十五万三千七百一十一。西南去洛阳七千里，显宗以其地置哀牢、博南二县，割益州郡西部都尉所领六县，[一]合为永昌郡。始通博南山，度兰仓水，[二]行者苦之。歌曰：&quot;汉德广，开不宾。度博南，越兰津。度兰仓，为它人。&quot;</p>
              <p>　　注[一]古今注曰：&quot;永平十年，置益州西部都尉，居巂唐。&quot;续汉志六县谓不韦、巂唐、比苏、楪榆、邪龙、云南也。</p>
              <p>　　注[二]华阳国志曰&quot;博南县西山，高三十里，越之度兰沧水&quot;也。</p>
              <p>　　哀牢人皆穿鼻儋耳，其渠帅自谓王者，耳皆下肩三寸，庶人则至肩而已。土地沃美，宜五谷、蚕桑。知染采文绣，罽毲[一]帛叠，[二]兰干细布，[三]织成文章如绫锦。有梧桐木华，绩以为布，[四]幅广五尺，絜白不受垢污。先以覆亡人，然后服之。其竹节相去一丈，名曰濮竹。[五]出铜、铁、铅、锡、金、银、光珠、[六]虎魄、[七]水精、曓璃、轲虫、蚌珠、[八]孔雀、翡翠、犀、象、猩猩、貊兽。[九]云南县有神鹿两头，能食毒草。[一０]</p>
              <p>　　注[一]罽，解见李恂传。毲，未详。</p>
              <p>　　注[二]外国传曰：&quot;诸薄国女子织作白叠花布。&quot;</p>
              <p>　　注[三]华阳国志曰：&quot;兰干，獠言纻。&quot;</p>
              <p>　　注[四]广志曰：&quot;梧桐有白者，剽国有桐木，其华有白毳，取其毳淹渍，缉织以为布&quot;也。</p>
              <p>　　注[五]见华阳国志。</p>
              <p>　　注[六]华阳国志曰：&quot;兰沧水有金沙，洗取融为金。有光珠穴。&quot;博物志曰：&quot;光珠即江珠也。&quot;</p>
              <p>　　注[七]广*(雅)**[志]*曰：&quot;虎魄生地中，其上及旁不生草，深者八九尺，大如斛，削去皮，成虎魄如斗，初时如桃胶，凝坚乃成。&quot;博物志曰：&quot;松脂沦入地千年化为伏苓，伏苓千岁化为虎魄。今太山有伏苓而无虎魄，永昌有虎魄而无伏苓。&quot;</p>
              <p>　　注[八]徐衷南方草物状曰&quot;凡采珠常三月，用五牲祈祷，若祠祭有失，则风搅海水，或有大鱼在蚌左右。□珠长三寸半，凡二品珠&quot;也。</p>
              <p>　　注[九]郦元水经注曰：&quot;猩猩形若狗而人面，头颜端正，善与人言，音声妙丽，如妇人对语，闻之无不酸楚。&quot;南中志曰：&quot;猩猩在山谷中，行无常路，百数为髃。土人以酒若糟设于路；又喜屩子，土人织草为屩，数十量相连结。猩猩在山谷见酒及屩，知其设张者，即知张者先祖名字，乃呼其名而骂云&quot;奴欲张我&quot;，舍之而去。去而又还，相呼试共尝酒。初尝少许，又取屩子着之，若进两三升，便大醉，人出收之，屩子相连不得去，执还内牢中。人欲取者，到牢边语云：'猩猩，汝可自相推肥者出之。'既择肥竟，相对而泣。即左思赋云'猩猩啼而就禽'者也。昔有人以猩猩饷封溪令，令问饷何物，猩猩自于笼中曰：'但有酒及仆耳，无它饮食。'&quot;南中八郡志曰：&quot;貊大如驴，状颇似熊，多力，食铁，所触无不拉。&quot;广志曰：&quot;貊色苍白，其皮温暖。&quot;</p>
              <p>　　注[一０]见华阳国志也。</p>
              <p>　　先是，西部都尉广汉郑纯为政清絜，化行夷貊，君长感慕，皆献土珍，颂德美。</p>
              <p>　　天子嘉之，即以为永昌太守。纯与哀牢夷人约，邑豪岁输布贯头衣二领，盐一斛，以为常赋，夷俗安之。纯自为都尉﹑太守，十年卒官。建初元年，哀牢王类牢与守令忿争，遂杀守令而反叛，攻*(越)*巂唐城。太守王寻奔楪榆。哀牢三千余人攻博南，燔烧民舍。肃宗募发越巂﹑益州﹑永昌夷汉九千人讨之。明年春，邪龙县[一]昆明夷卤承等应募，率种人与诸郡兵击类牢于博南，大破斩之。传首洛阳，赐卤承帛万匹，封为破虏傍邑侯。</p>
              <p>　　注[一]郡国志曰属永昌郡也。</p>
              <p>　　永元六年，郡徼外敦忍乙王莫延慕义，遣使译献犀牛﹑大象。九年，徼外蛮及掸国王雍由调[一]遣重译奉国珍宝，和帝赐金印紫绶，小君长皆加印绶﹑钱帛。</p>
              <p>　　注[一]掸音□。东观记作□字。</p>
              <p>　　永初元年，徼外僬侥种夷陆类等三千余口举种内附，献象牙﹑水牛﹑封牛。永宁元年，掸国王雍由调复遣使者诣阙朝贺，献乐及幻人，能变化吐火，自支解，易牛马头。又善跳丸，数乃至千。自言我海西人。海西即大秦也，掸国西南通大秦。明年元会，安帝作乐于庭，封雍由调为汉大都尉，赐印绶﹑金银﹑彩缯各有差也。</p>
              <p>　　邛都夷者，武帝所开，以为邛都县。无几而地陷为污泽，因名为邛池，南人以为邛河。[一]后复反叛。元鼎六年，汉兵自越巂水伐之，以为越巂郡。[二]其土地平原，有稻田。青蛉县禺同山有碧□金马，光景时时出见。[三]俗多游荡，而喜讴歌，略与牂柯相类。豪帅放纵，难得制御。</p>
              <p>　　注[一]在今巂州越巂县东南。南中八郡志曰：&quot;邛河纵广岸二十里，深百余丈。</p>
              <p>　　多大鱼，长一二丈，头特大，遥视如戴铁釜状。&quot;李膺益州记云：&quot;邛都县下有一老姥，家贫孤独，每食，辄有小蛇头上戴角在黙闲，姥怜之饴之。后稍长大，遂长丈余。令有骏马，蛇遂吸杀之。令因大忿*(姥)*恨，责*[姥]*出蛇。姥云在黙下。令即掘地，愈深愈大，而无所见。令又迁怒杀姥。蛇乃感人以灵言瞋令：'何杀我母？当为母报雠。'此后每夜辄闻若雷若风，四十许日，百姓相见咸惊语：'汝头那忽戴鱼？'是夜方四十里与城一时俱陷为湖，土人谓之为'陷河'。唯姥宅无恙，讫今犹存。渔人采捕，必依止宿，每有风浪，辄居宅侧，恬静无它。风静水清，犹见城郭楼橹畟然。今水浅时，彼土人没水取得旧木，坚贞，光黑如漆，今好事人以为枕相赠。&quot;畟音测。</p>
              <p>　　注[二]巂水源出今巂州邛部县西南巂山下。前书地理志曰，言其越巂水以置郡，故名焉。</p>
              <p>　　注[三]禺同山在今曪州杨波县。王曪碧□颂曰：&quot;持节使王曪谨拜南崖，敬移金精神马缥碧之□，处南之荒。深溪回谷，非土之乡。归来归来，汉德无疆。*(廉平)**[廉乎]*唐虞，泽配三皇。&quot;华阳国志曰：&quot;碧□光景，人多见之。&quot;前书音义曰：&quot;金形似马，碧形似□也。&quot;</p>
              <p>　　王莽时，郡守枚根调邛人长贵，以为军候。更始二年，长贵率种人攻杀枚根，自立为邛谷王，领太守事。又降于公孙述。述败，光武封长贵为邛谷王。建武十四年，长贵遣使上三年计，天子即授越巂太守印绶。十九年，武威将军刘尚击益州夷，路由越巂。长贵闻之，疑尚既定南边，威法必行，己不得自放纵，即聚兵起营台，招呼诸君长，多酿毒酒，欲先以劳军，因袭击尚。尚知其谋，即分兵先据邛都，遂掩长贵诛之，徙其家属于成都。</p>
              <p>　　永平元年，姑复夷复叛，益州刺史发兵讨破之，斩其渠帅，传首京师。后太守巴郡张翕，政化清平，得夷人和。在郡十七年，卒，夷人爱慕，如丧父母。苏祈叟二百余人，[一]赍牛羊送丧，至翕本县安汉，[二]起坟祭祀。诏书嘉美，为立祠堂。</p>
              <p>　　注[一]续汉*(书)*志曰，苏祈，县，属越巂郡。</p>
              <p>　　注[二]安汉，县，属巴郡。</p>
              <p>　　安帝元初三年，郡徼外夷大羊等八种，户三万一千，口十六万七千六百二十，慕义内属。时郡县赋敛烦数，五年，卷夷大牛种封离等反畔，杀遂久令。[一]</p>
              <p>　　明年，永昌﹑益州及蜀郡夷皆叛应之，觽遂十余万，破坏二十余县，杀长吏，燔烧邑郭，剽略百姓，骸骨委积，千里无人。诏益州刺史张乔选堪能从事讨之。</p>
              <p>　　乔乃遣从事杨竦将兵至楪榆击之，贼盛未敢进，先以诏书告示三郡，密征求武士，重其购赏。乃进军与封离等战，大破之，斩首三万余级，获生口千五百人，资财四千余万，悉以赏军士。封离等惶怖，斩其同谋渠帅，诣竦乞降，竦厚加慰纳。其余三十六种皆来降附。竦因奏长吏奸猾侵犯蛮夷者九十人，皆减死。州中论功未及上，会竦病创卒，张乔深痛惜之，乃刻石勒铭，图画其像。天子以张翕有遗爱，乃拜其子湍为太守。夷人欢喜，奉迎道路。曰：</p>
              <p>　　&quot;郎君仪貌类我府君。&quot;后湍颇失其心，有欲叛者，诸夷耆老相晓语曰：&quot;当为先府君故。&quot;遂以得安。后顺桓闲，广汉冯颢为太守，政化尤多异夡云。</p>
              <p>　　注[一]遂久故县在今靡州界。</p>
              <p>　　莋都夷者，武帝所开，以为莋都县。其人皆被发左囏，言语多好譬类，居处略与汶山夷同。土出长年神药，仙人山图所居焉。[一]元鼎六年，以为沈黎郡。</p>
              <p>　　至天汉四年，并蜀为西部，置两都尉，一居旄牛，主徼外夷。一居青衣，主汉人。</p>
              <p>　　注[一]刘向列仙传曰&quot;山图，陇西人。好乘马，马蹋折脚，山中道士教服地黄﹑当归﹑羌活﹑玄参，服一年，不嗜食，病愈身轻。追道士问之，自云：'五岳使人，之名山采药。能随吾，汝便不死。'山图追随，人不复见。六十余年，一旦归来，行母服于頉闲。儙年复去，莫知所之&quot;也。</p>
              <p>　　永平中，益州刺史梁国朱辅，好立功名，慷慨有大略。[一]在州数岁，宣示汉德，威怀远夷。自汶山以西，前世所不至，正朔所未加。白狼﹑盘木﹑唐菆等百余国，户百三十余万，口六百万以上，举种奉贡，称为臣仆，辅上疏曰：&quot;臣闻诗云：'彼徂者岐，有夷之化。'[二]传曰：'岐道虽僻，而人不远。'[三]诗人诵咏，以为符验。今白狼王唐菆等慕化归义，作诗三章。路经邛来大山零高膎，[四]峭危峻险，百倍岐道。[五]襁负老幼，若归慈母。远夷之语，辞意难正。草木异种，鸟兽殊类。有犍为郡掾田恭与之习狎，颇晓其言，臣辄令讯其风俗，译其辞语。今遣从事史李陵与恭护送诣阙，并上其乐诗。昔在圣帝，舞四夷之乐；[六]</p>
              <p>　　今之所上，庶备其一。&quot;帝嘉之，事下史官，录其歌焉。[七]</p>
              <p>　　注[一]东观记&quot;辅&quot;作&quot;酺&quot;。梁国宁陵人也。</p>
              <p>　　注[二]诗周颂也。</p>
              <p>　　注[三]韩诗薛君传曰：&quot;徂，往也。夷，易也。行，道也。彼百姓归文王者，皆曰岐有易道，可往归矣。易道谓仁义之道而易行，故岐道阻险而人不难。&quot;</p>
              <p>　　注[四]山海经曰：&quot;崃山，江水出焉。&quot;郭璞曰：&quot;中江所出也。&quot;华阳国志曰：</p>
              <p>　　&quot;邛来山本名邛莋，故邛人﹑莋人界也。岩阻峻回，曲折乃至。山上凝冰夏结，冬则剧寒，王阳行部至此而退者也。有长贫﹑苦采﹑八度之难。阳母﹑闳峻并膎名。&quot;</p>
              <p>　　注[五]言诗人虽叹岐道之阻，但以文王之道，人以为夷易，今邛来峭危，甚于岐。</p>
              <p>　　注[六]解见陈禅传。</p>
              <p>　　注[七]东观记载其歌，并载夷人本语，并重译训诂为华言，今范史所载者是也。</p>
              <p>　　今录东观夷言，以为此注也。</p>
              <p>　　远夷乐德歌诗曰：</p>
              <p>　　大汉是治，*堤官隗构。*与天合意。*魏冒踰糟。*吏译平端，*罔驿刘脾。*不从我来。*旁莫支留。*闻风向化，*微衣随旅。*所见奇异。*知唐桑艾。*多赐*(赠)**[缯]*布，*邪毗□□。*甘美酒食。*推潭仆远。*昌乐肉飞，*拓拒苏*(使)**[便]*。*屈申悉备。*局后仍离。*蛮夷贫薄，*偻让龙洞。*无所报嗣。</p>
              <p>　　*莫支度由。*愿主长寿，*阳雒僧鳞。*子孙昌炽。*莫耭角存。*远夷慕德歌诗曰：</p>
              <p>　　蛮夷所处，*偻让皮尼。*日入之部。*且交陵悟。*慕义向化，*绳动随旅。*归日出主。*路旦拣雒。*圣德深恩，*圣德渡诺。*与人富厚。*魏菌度洗。*冬多霜雪，*综邪流藩。*夏多和雨。*莋邪寻螺。*寒温时适，*藐浔泸漓。*部人多有。*菌补邪推。*涉危历险，*辟危归险。*不远万里。*莫受万柳。*去俗归德，*术叠附德。*心归慈母。*仍路孳摸。*远夷怀德歌曰：</p>
              <p>　　荒服之外，*荒服之仪。*土地硗埆。*儣籍怜怜。*食肉衣皮，*阻苏邪犁。*不见盐谷。*莫砀麤沐。*吏译传风，*罔译传微。*大汉安乐。*是汉夜拒。*携负归仁，*踪优路仁。*触冒险陜。*雷折险龙。*高山岐峻，*伦狼藏幢。*缘崖磻石。*扶路侧禄。*木薄发家，*息落服淫。*百宿到洛。*理历髭雒。*父子同赐，*捕顡菌毗。*怀抱匹帛。*怀焒匹漏。*传告种人，*传室呼敕。*长愿臣仆。*陵阳臣仆。*肃宗初，辅坐事免。是时郡尉府舍皆有雕饰，画山神海灵奇禽异兽，以眩耀之，夷人益畏惮焉。和帝永元十二年，旄牛徼外白狼﹑楼薄蛮夷王唐缯等，遂率种人十七万口，归义内属。诏赐金印紫绶，小豪钱帛各有差。</p>
              <p>　　安帝永初元年，蜀郡三襄种夷与徼外污衍种并兵三千余人反叛，攻蚕陵城，杀长吏。二年，青衣道夷邑长令田，[一]与徼外三种夷三十一万口，赍黄金﹑旄牛毦，[二]举土内属。安帝增令田爵号为奉通邑君。延光二年春，旄牛夷叛，攻零关，[三]杀长吏，益州刺史张乔与西部都尉击破之。于是分置蜀郡属国都尉，领四县如太守。桓帝永寿二年，蜀郡夷叛，杀略吏民。延熹二年，蜀郡三襄夷寇蚕陵，杀长吏。四年，犍为属国夷寇郡界，益州刺史山昱击破之，斩首千四百级，余皆解散。灵帝时，以*(属)**[蜀]*郡*(蜀)**[属]*国为汉嘉郡。</p>
              <p>　　注[一]令姓，田名。</p>
              <p>　　注[二]顾野王曰：&quot;毦，结毛为饰也，即今马及弓槊上缨毦也。&quot;</p>
              <p>　　注[三]郡国志零关道属越巂郡。</p>
              <p>　　冉駹夷者，武帝所开。元鼎六年，以为汶山郡。至地节三年，[一]夷人以立郡赋重，宣帝乃省并蜀郡为北部都尉。其山有六夷七羌九氐，各有部落。其王侯颇知文书，而法严重。贵妇人，党母族。死则烧其尸。土气多寒，在盛夏冰犹不释，故夷人冬则避寒，入蜀为佣，夏则违暑，反其*(觽)**[聚]*邑。皆依山居止，累石为室，高者至十余丈，为邛笼。[二]又土地刚卤，不生谷粟麻菽，唯以麦为资，而宜畜牧。有旄牛，无角，一名童牛，肉重千斤，毛可为毦。出名马。有灵羊，可疗毒。[三]又有食药鹿，鹿麑有胎者，其肠中粪亦疗毒疾。又有五角羊﹑麝香﹑轻毛毼鸡﹑牲牲。[四]其人能作旄毡﹑班罽﹑青顿﹑毞毲﹑羊羧之属。[五]</p>
              <p>　　特多杂药。地有咸土，□以为盐，麡羊牛马食之皆肥。[六]</p>
              <p>　　注[一]宣帝年也。</p>
              <p>　　注[二]按今彼土夷人呼为&quot;雕&quot;也。</p>
              <p>　　注[三]本草经曰&quot;零羊角味咸无毒，主疗青盲﹑蛊毒，去恶鬼，安心气，强筋骨&quot;也。</p>
              <p>　　注[四]郭璞注山海经曰：&quot;毼鸡似雉而大，青色，有毛角，□敌死乃止。&quot;</p>
              <p>　　注[五]青顿，毲羧，并未详，字书无此二字。周书：&quot;伊尹为四方献令曰：'正西昆仑﹑狗国﹑鬼亲﹑枳己﹑阘耳﹑贯匈﹑雕题﹑离丘﹑漆齿，请令以丹青﹑白旄﹑纰罽﹑龙角﹑神龟为献。'汤曰：'善。'&quot;何承天纂文曰：&quot;纰，氐罽也。&quot;</p>
              <p>　　音卑疑反。毞即纰也。</p>
              <p>　　注[六]麡即麡狼也。异物志：&quot;状似鹿而角触前向，入林树挂角，故恒在平浅草中。肉肥脆香美，逐入林则搏之，皮可作履蟱，角正四据，南人因以为黙。&quot;</p>
              <p>　　音子兮反。</p>
              <p>　　其西又有三河、盘于虏，北有黄石、北地、卢水胡，其表乃为徼外。灵帝时，复分蜀郡北部为汶山郡云。</p>
              <p>　　白马氐者，武帝元鼎六年时，分广汉西部，合以为武都，土地险阻，有麻田，出名马、牛、羊、漆、蜜，氐人勇戆抵冒，贪货死利，居于河池，一名仇池，方百倾，四面斗绝。[一]数为边寇，郡县讨之，则依固自守，元封三年，氐人反叛，遣兵破之，分徙酒泉郡，昭帝元凤元年，氐人复叛，遣执金吾马适建、[二]</p>
              <p>　　龙跄侯韩增、大鸿胪田广明，将三辅、太常徒讨破之。</p>
              <p>　　注[一]仇池，山，在今成州上禄县南。三秦记曰：&quot;仇池县界，本名仇维，山上有池，故曰仇池，山在含洛二谷之闲，常为水所冲激，故下石而上土，形似覆壶。&quot;仇池记曰：&quot;仇池百顷，周回九千四十步，天形四方，壁立千仞，自然楼橹却敌，分置调均，竦起数丈，有踰人功，仇池凡二十一道，可攀缘而上，东西二门。盘道下至上，凡有七里上则岗阜低昂，泉流交灌。&quot;郦元注水经云：&quot;羊肠盘道三十六回，开山图谓之仇夷，所谓'积石峨嵯，嵚岑隐阿'。者也。上有平田百顷，煮土成盐，因以百顷为号&quot;也。</p>
              <p>　　注[二]姓马适，名建也。</p>
              <p>　　及王莽篡乱，氐人亦叛。建武初，氐一悉附陇蜀，及隗嚣灭，其酋豪乃背公孙述降汉，陇西太守马援上复其王侯君长，赐以印绶。后嚣放人隗茂反，杀武都太守。氐人大豪齐钟留为种类所敬信，威服诸豪，与郡丞孔奋击茂，破斩之。后亦时为寇盗，郡县讨破之。</p>
              <p>　　论曰：汉氏征伐戎狄，有事边远，盖亦与王业而终始矣，至于倾没疆垂，丧师败将者，不出时岁，卒能开四夷之境，□殊俗之附。若乃文约之所沾渐，风声之所周流，几将日所出入处也。[一]着自山经、水志者，亦略及焉。虽服叛难常，威泽时旷，及其化行，则缓耳雕脚之伦，兽居鸟语之类，[二]莫不举种尽落，回面而请吏，陵海越障，累译以内属焉。故其录名中郎、校尉之署，[三]</p>
              <p>　　编数都护、部守之曹，动以数百万计。若乃藏山隐海之灵物，沈沙栖陆之玮宝，[四]莫不呈表怪丽，雕被宫幄焉。又其賨幏火毳驯禽封兽之赋，軨积于内府；[五]</p>
              <p>　　夷歌巴舞殊音异节之技，列倡于外明。岂柔服之道，必足于斯？然亦云致远者矣。蛮夷虽附阻岩谷，而类有土居，连涉荆、交之区，布护巴、庸之外，不可量极。然其凶勇狡筭，薄于羌狄，故陵暴之害，不能深也。西南之徼，尤为劣焉。故关守永昌，肇自远离，启土立人，至今成都焉。[六]</p>
              <p>　　注[一]文约谓文书要约也。</p>
              <p>　　注[二]缓耳，儋耳也。兽居谓穴居。</p>
              <p>　　注[三]谓护匈如中郎将及戊己校尉等。</p>
              <p>　　注[四]珠玉、金碧、珊瑚、虎魄之类。</p>
              <p>　　注[五]火毳即火浣布也。驯禽，鹦鹉也。封兽，象也。神异经曰：&quot;南方有火山，长四十里，广四五里。生不烬之木，昼夜火然，得烈风不猛，暴雨不灭。火中有鼠，重百斤，毛长二尺余，细如丝，恒居火中，时时出外，而色白，以水逐沃之即死。绩其毛，织以作布。用之若污，以火烧之，则清洁也。&quot;傅子曰&quot;长老说汉桓时，梁冀作火浣布单衣，会宾客，行酒公卿朝臣前，佯争酒失杯而污之，冀伪怒，解衣而烧之，布得火，熚然而炽，如烧凡布，垢尽火灭，粲然洁白，如水澣&quot;也。</p>
              <p>　　注[六]哀牢夷伐鹿茤不得，乃归中国，故言肇自远离。</p>
              <p>　　赞曰：百蛮蠢居，仞彼方徼。镂体卉衣，凭深阻峭。[一]亦有别夷，屯彼蜀表。</p>
              <p>　　参差聚落，纡余岐道。往化既孚，改襟输宝。[二]俾建永昌，同编亿兆。</p>
              <p>　　注[一]蠢，小貌也。镂体，文身也。卉衣，草服也。</p>
              <p>　　注[二]孚，信也。襟，衽也。</p>
              <p>　　校勘记</p>
              <p>　　二八二九页七行负而走入南山按：校补谓通志作&quot;负而走入南武山&quot;，多&quot;武&quot;字，以注引武山证之，似今本脱&quot;武&quot;字。</p>
              <p>　　二八三０页三行居*(正)**[王]*室据汲本、殿本改。按：御览七百八十五引魏略亦作&quot;王&quot;。</p>
              <p>　　二八三０页八行流俗本或有改鉴字为鞧者御览七百八十五引此注&quot;鞧&quot;作&quot;坚&quot;。</p>
              <p>　　按：&quot;鉴&quot;原作&quot;监&quot;，径改正。又按：本卷原本斗字特多，凡极明显之斗字，皆径予改正，不出校记。</p>
              <p>　　二八三一页一０行乱次以济其水遂无次按：张森楷校勘记谓据左传，无&quot;其水&quot;字，当有&quot;师&quot;字。</p>
              <p>　　二八三一页一五行*[賨]*牂冬反据汲本、殿本补。</p>
              <p>　　二八三二页五行谒者宗均集解引惠栋说，谓宗均即宋均。按：参阅宋均传校勘记。</p>
              <p>　　二八三二页九行*(施)**[弛]*刑徒据汲本改。</p>
              <p>　　二八三三页一行和帝永元四年冬至郡兵击破降之按：沉家本谓和纪郡兵破蛮在五年。</p>
              <p>　　二八三三页六行零陵县属*(武)**[零]*陵郡也据集解引洪亮吉说改。二八三四页一行－六行冬武陵蛮六千余人寇江陵*至*又遣车骑将军冯绲讨武陵蛮按：此为延熹三年之冬。沉家本谓按桓纪，延熹三年冬武陵蛮寇江陵，车骑将军冯绲讨，皆降散，荆州刺史度尚讨长沙蛮，平之，与此传相合。而五年又书冬十月武陵蛮叛，寇江陵，以太常冯绲为车骑将军讨之。冯绲传亦云延熹五年武陵蛮夷悉反，寇掠江陵间，拜绲为车骑将军，将兵十万讨之。度尚传亦称延熹五年，擢为荆州刺史，进击长沙贼，大破之。则是延熹五年事。绲传既不言两讨武陵蛮，纪书五年事又与二传吻合，疑此传&quot;三年&quot;乃&quot;五年&quot;之斗，而桓纪三年事乃史驳文，而未及删正者也。</p>
              <p>　　二八三四页六行太守廖析按：汲本、殿本&quot;析&quot;作&quot;祈&quot;。</p>
              <p>　　二八三五页九行尚书大传作别风注雨按：集解引惠栋说，谓今尚书大传作&quot;别风淮雨&quot;。</p>
              <p>　　二八三七页一０行帝赐调便金印紫绶按：刊误谓国名叶调，其王名便，此作&quot;调便&quot;，衍一&quot;调&quot;字。</p>
              <p>　　二八三七页一二行逴音卓汲本、殿本无&quot;逴&quot;字。按：此注即在正文&quot;逴&quot;字下，例不重出&quot;逴&quot;字，无&quot;逴&quot;字是。</p>
              <p>　　二八四０页七行廪君*(思)**[伺]*其便殿本考证谓&quot;思&quot;当依文献通考作&quot;伺&quot;。</p>
              <p>　　又集解引惠栋说，谓&quot;思&quot;当作&quot;伺&quot;，水经注云&quot;廪君因伺便&quot;也。今据改。</p>
              <p>　　二八四０页一０行按：此注原在&quot;瞫氏&quot;下，依汲本移正。</p>
              <p>　　二八四０页一二行荆州图*[副]*曰*(副)*夷*[陵]*县西有温泉集解引惠栋说，谓依御览所引，当云&quot;荆州图副曰夷陵县&quot;云云，乙&quot;曰副&quot;字，脱&quot;陵&quot;字。</p>
              <p>　　今据改。按：宋刊本御览无&quot;副&quot;字。</p>
              <p>　　二八四０页一四行夷水*[别出]*巴郡鱼复县按：集解引惠栋说，谓当依御览补&quot;别出&quot;二字。今据补。</p>
              <p>　　二八四一页一行云与女俱生按：李慈铭越缦堂日记谓&quot;云&quot;疑当作&quot;子&quot;。</p>
              <p>　　二八四一页一行*[弗]*宜将去集解引惠栋说，谓世本云&quot;弗宜将去&quot;，去犹藏也，言弗宜藏而不婴也。今据补。</p>
              <p>　　二八四一页八行三十鍭一百四十九按：刊误谓鍭三羽当九十，若四矢为一鍭，则三百六十，无缘得一百四十九，未详。</p>
              <p>　　二八四二页一一行复其渠帅罗朴督鄂度夕龚七姓按：校补引柳从辰说，谓华阳国志&quot;督&quot;作&quot;昝&quot;。广韵音七感反，姓也，出蜀郡。</p>
              <p>　　二八四三页二行灵帝光和*(三)**[二]*年巴郡板楯复叛按：纪在二年，华阳国志同，今据改。</p>
              <p>　　二八四三页五行羌入汉川按：集解引惠栋说，谓华阳国志&quot;汉川&quot;作&quot;汉中&quot;。</p>
              <p>　　二八四三页六行至建和二年按：集解引惠栋说，谓华阳国志&quot;建和&quot;作&quot;建宁&quot;。</p>
              <p>　　二八四三页九行或乃至自*(颈)**[刭]*割校补谓&quot;颈&quot;乃&quot;刭&quot;之斗，通志可证，各本皆未正。今据改。</p>
              <p>　　二八四四页二行西极同师按：集解引惠栋说，谓华阳国志&quot;同&quot;作&quot;桐&quot;。今按：</p>
              <p>　　前书亦作&quot;桐师&quot;。</p>
              <p>　　二八四五页四行楚顷襄王时按：&quot;顷&quot;原斗&quot;倾&quot;，径据殿本、集解本改正。</p>
              <p>　　二八四五页五行以且兰*[有]*椓船牂柯处据汲本、殿本补。</p>
              <p>　　二八四五页一四行番禺县之西有江浦焉按：集解引沉钦韩说，谓&quot;番禺&quot;当为&quot;牂柯&quot;之斗。</p>
              <p>　　二八四六页七行宁始将军廉丹按：&quot;始&quot;原斗&quot;姑&quot;，径改正。</p>
              <p>　　二八四六页一三行建*(怜)**[伶]*据集解本改。按：汲本作&quot;建怜&quot;，校补谓殿本及通志皆作&quot;怜&quot;，故书以怜为怜之俗体，故又转写作&quot;怜&quot;，但华阳国志及前、续志均作&quot;伶&quot;，案前志益州郡建伶，应劭曰音铃，则作&quot;怜&quot;作&quot;怜&quot;皆误也。</p>
              <p>　　二八四七页七行故诸葛*[亮]*表云据汲本、殿本补。</p>
              <p>　　二八四七页九行置不韦县徙南越相吕嘉子孙宗族资之按：&quot;置&quot;字原误分为&quot;出直&quot;二字，径据汲本、殿本改正。又按：刊误谓&quot;资&quot;当作&quot;实&quot;。沉家本谓案郡国志注作&quot;居&quot;，则&quot;资&quot;乃&quot;居&quot;之斗，不当作&quot;实&quot;。</p>
              <p>　　二八四七页一０行蜀郡王追为太守按：集解引惠栋说，谓&quot;追&quot;字乃&quot;阜&quot;字之误。</p>
              <p>　　二八四八页一行其先有妇人名沙壹按：集解引惠栋说，谓&quot;壹&quot;华阳国志作&quot;壶&quot;，水经注作&quot;台&quot;。</p>
              <p>　　二八四八页三行背龙而坐按：集解引惠栋说，谓&quot;背&quot;一作&quot;陪&quot;。</p>
              <p>　　二八四八页一０行子扈*(粟)**[栗]*代据殿本、集解本改。</p>
              <p>　　二八四八页一一行其王贤栗遣兵乘箄船按：王先谦谓华阳国志&quot;贤栗&quot;作&quot;扈栗&quot;。又集解引惠栋说，谓水经注&quot;箄船&quot;作&quot;革船&quot;。</p>
              <p>　　二八四八页一一行南下江汉击附塞夷鹿茤按：集解引沉钦韩说，谓&quot;江汉&quot;字误，当为&quot;澜沧&quot;。又引惠栋说，谓水经注&quot;鹿茤&quot;作&quot;鹿崩&quot;。</p>
              <p>　　二八四九页五行哀牢王柳貌集解引惠栋说，谓华阳国志&quot;柳貌&quot;作&quot;抑狼&quot;。按：</p>
              <p>　　校补引柳从辰说，谓通鉴亦作&quot;柳貌&quot;，与传同，御览七八六引乃作&quot;柳邈&quot;。</p>
              <p>　　惠氏据华阳国志作&quot;抑狼&quot;，与汉魏丛书本合，廖寅本又作&quot;柳狼&quot;。柳、抑与貌、狼、邈均形近易斗，无从确定也。</p>
              <p>　　二八五０页七行广*(雅)**[志]*曰据集解引惠栋说改。</p>
              <p>　　二八五０页一四行执还内牢中按：校补谓通志注&quot;中&quot;作&quot;土&quot;，连下为句。</p>
              <p>　　二八五一页四行攻*(越)*巂唐城集解引惠栋说，谓续书天文志云&quot;攻巂唐城&quot;，衍&quot;越&quot;字。今据删。</p>
              <p>　　二八五一页九行敦忍乙王莫延按：通志&quot;敦&quot;作&quot;郭&quot;。殿本&quot;莫&quot;作&quot;慕&quot;，校补谓通志作&quot;莫&quot;，与毛本合。</p>
              <p>　　二八五二页六行姥怜之饴之按：校补谓通志注上&quot;之&quot;字作&quot;而&quot;。</p>
              <p>　　二八五二页七行令因大忿*[姥]*恨责*[姥]*出蛇据汲本、殿本改。按：校补谓通志作&quot;令因大忿姥，限责出蛇&quot;。</p>
              <p>　　二八五二页一四行*(廉平)**[兼乎]*唐虞按：校补谓案通志注，&quot;廉平&quot;乃&quot;兼乎&quot;之斗，各本皆失正。今据改。</p>
              <p>　　二八五三页一行郡守枚根按：集解引惠栋说，谓风俗通&quot;枚根&quot;作&quot;牧稂&quot;。</p>
              <p>　　二八五三页一行邛人长贵按：集解引惠栋说，谓案前书西南夷传及袁宏纪，乃任贵也，岑彭传亦云&quot;邛谷王任贵&quot;，羡&quot;长&quot;字，脱&quot;任&quot;字。下仿此。</p>
              <p>　　二八五三页九行续汉*(书)*志曰苏祈县属越巂郡按：&quot;书&quot;字衍，今删。续志&quot;苏祈&quot;作&quot;苏示&quot;。</p>
              <p>　　二八五四页一四行益州刺史梁国朱辅按：集解引惠栋说，谓马严传&quot;辅&quot;作&quot;酺&quot;。</p>
              <p>　　二八五五页五行犍为郡掾田恭集解引惠栋说，谓&quot;田恭&quot;通鉴作&quot;由恭&quot;。今按：</p>
              <p>　　通鉴胡注，由，姓也，秦有由余，或曰楚王孙由子之后。</p>
              <p>　　二八五五页八行梁国宁陵人也按：&quot;人&quot;字原脱，径据汲本、殿本补。</p>
              <p>　　二八五六页三行堤官隗构汲本作&quot;提官傀构&quot;，殿本作&quot;提官隗构&quot;。按：校补谓通志作&quot;提宫隗构&quot;。</p>
              <p>　　二八五六页三行与天合意汲本、殿本作&quot;与天意合&quot;。按：集解引惠士奇说，谓&quot;合&quot;当作&quot;会&quot;。</p>
              <p>　　二八五六页三行罔驿刘脾殿本、集解本&quot;驿&quot;作&quot;译&quot;。按：校补谓通志作&quot;译&quot;。</p>
              <p>　　二八五六页三行旁莫支留按：校补谓通志&quot;莫&quot;作&quot;草&quot;。</p>
              <p>　　二八五六页四行多赐*(赠)**[缯]*布据汲本、殿本改。</p>
              <p>　　二八五六页四行邪毗□□按：校通谓通志&quot;□&quot;作&quot;堪&quot;。</p>
              <p>　　二八五六页五行拓拒苏*(使)**[便]*据汲本、殿本及通志改。</p>
              <p>　　二八五六页八行偻让皮尼汲本&quot;皮&quot;作&quot;彼&quot;。按：校补谓通志作&quot;屡让被尼&quot;。</p>
              <p>　　二八五六页八行路旦□雒汲本作&quot;路且拣雒&quot;，殿本作&quot;路且□雒&quot;。按：校补谓通志作&quot;路且□雒&quot;。</p>
              <p>　　二八五六页九行魏菌度洗按：汲本&quot;度&quot;作&quot;渡&quot;。</p>
              <p>　　二八五六页一二行远夷怀德歌按：校补谓乐德、慕德二章皆言&quot;歌诗&quot;，独怀德一章仅言&quot;歌&quot;，不言&quot;诗&quot;，明脱一&quot;诗&quot;字。</p>
              <p>　　二八五六页一三行莫砀麤沐按：校补谓通志作&quot;莫杨麤水&quot;。</p>
              <p>　　二八五六页一四行罔译传微按：校补谓通志&quot;微&quot;作&quot;徽&quot;。</p>
              <p>　　二八五六页一五行伦狼藏幢汲本&quot;幢&quot;作&quot;幡&quot;。按：校补谓通志作&quot;□&quot;。</p>
              <p>　　二八五六页一五行理历髭雒按：汲本、殿本&quot;历&quot;作&quot;沥&quot;，通志同。</p>
              <p>　　二八五七页一行传室呼敕汲本、殿本&quot;室&quot;作&quot;言&quot;。按：校补谓通志作&quot;室&quot;。</p>
              <p>　　又按：校补谓以上异字，方言转译难明，声读今古有异，东观记又仅存辑本，无从定其得失矣。</p>
              <p>　　二八五七页三行旄牛徼外白狼楼薄蛮夷王唐缯等按：沉家本谓和帝纪&quot;楼薄&quot;作&quot;貗薄&quot;。</p>
              <p>　　二八五七页一０行以*(属)**[蜀]*郡*(蜀)**[属]*国为汉嘉郡据汲本、殿本改。</p>
              <p>　　二八五八页三行反其*(觽)**[聚]*邑据元龟九百六十改。按：汲本、殿本作&quot;反其邑&quot;，无&quot;觽&quot;字，而下&quot;皆依山居止&quot;句上则有&quot;觽&quot;字，疑邑觽二字斗倒也。</p>
              <p>　　二八五八页一０行零羊角味咸无毒汲本、殿本&quot;零&quot;作&quot;灵&quot;。按：零灵通作。</p>
              <p>　　御览七九一引作&quot;□&quot;。</p>
              <p>　　二八五九页一二行姓马适名建也按御览七九一引原注作&quot;姓马名适建&quot;。</p>
              <p>　　二八六０页六行编数都护部守之曹按：刊误谓&quot;部&quot;字合作&quot;郡&quot;。</p>
              <p>　　二八六０页七行軨积于内府按：刊误谓&quot;軨&quot;字误，当作&quot;骈&quot;字。</p>
            </td>
          </tr>
        </table>
        <p>&nbsp;</p><table width="460" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='95.htm'>上一页 </a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='97.htm'>下一页 </a></div>
                  </td>
                </tr>
              </table>
              <p align=center>作者：[南朝宋]范晔 
              <hr width=90%>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
        
      </td>
      <td valign="top" width="19"><img src="rightbg.gif" width="19" height="400"><img src="right.gif" width="19" height="146"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="66" height="21"><img src="bottom1.gif" width="66" height="21"></td>
      <td background="bottombg.gif" width="500"></td>
      <td width="210"></td>
    </tr>
  </table>
</div>
</body>
</html>
