<html>
<head>
<title>列传第五十三  苏尹毕李郑王许潘倪席齐</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<table width="776" border="0" cellspacing="0" cellpadding="0">
  <tr> 
    <td rowspan="2" height="234" valign="top" width="139"><img src="left.gif" height="234" width="139"></td>
    <td rowspan="2" width="87" valign="top" align="right"><img src="middle.gif" width="87" height="234" usemap="#Map" border="0"><map name="Map"><area shape="rect" coords="4,7,83,27" href="140.htm"><area shape="rect" coords="3,87,83,107" href="content.htm"><area shape="rect" coords="5,166,80,189" href="142.htm"></map></td>
    <td rowspan="2" width="74" valign="top"><img src="right.gif" width="74" height="234"></td>
    <td rowspan="2" valign="top" width="476"> 
      <p><img src="up.gif" width="476" height="20"></p>
      <table width="460" cellspacing="0" cellpadding="0">
        <tr> 
          <td> 
            <p>&nbsp;</p>
            <p align="center" class="h">列传第五十三 苏尹毕李郑王许潘倪席齐</p>
          </td>
        </tr>
      </table>
      <br>
      <table width="460" border="0" cellspacing="0" cellpadding="0">
        <tr>
          <td>　　苏珦，雍州蓝田人。中明经第，调鄠尉。时李义琰为雍州长史，鄠多讼，日至长史府，恦裁决明办，自是无诉者。义琰异之，顾听事曰：&quot;此公坐也，恨吾齿晚，不及见。&quot;
            <p>　　垂拱初，为监察御史。武后杀韩、鲁诸王，付珦密牒按讯，珦推之无状。或言珦助韩、鲁者，后诘之，挺议无所挠，后不悦曰：&quot;卿，大雅士，此狱不足诿卿。&quot;即诏监军河西。五迁右司郎中。御史王弘义附来俊臣为酷，世畏疾，莫敢触其锋。会督伐材于虢，笞督过程，人多死，珦按奏，弘义坐免。迁给事中，进左肃政台御史大夫。后营大像白司马坂，糜用亿计，珦上疏切谏，见纳。</p>
            <p>　　中宗将斩韦月将，珦执据时令不可以大戮，忤三思意，改右台，俄出为岐州刺史。复为右台大夫。会节愍太子败，诏株索支党。时睿宗居籓，为狱辞牵逮，珦密启保辩，亦会宰相开陈，帝感悟，多所含贷。擢户部尚书，封河内郡公。以检校太子詹事致仕。卒，年八十一，赠兗州都督，谥曰文。</p>
            <p>　　子晋，数岁知为文，作《八卦论》，吏部侍郎房颍叔、秘书少监王绍宗叹曰：&quot;后来之王粲也。举进士及大礼科，皆上第。先天中，为中书舍人。玄宗监国，所下制命，多晋及贾曾稿。屡献谠言，天子嘉允。出为泗州刺史，以珦老，请解职奉养。珦卒，历户部侍郎，袭爵，迁吏部。时宋璟兼尚书事，晋与齐浣更典二都选，既糊名校判，而晋独事赏拔，当时誉之。及裴光庭知尚书，有过官被却者，就籍以硃点头而已。晋因榜选院曰&quot;门下点头者更拟&quot;，光庭以为侮己，出晋汝州刺史。迁魏州，终太子左庶子。</p>
            <p>　　始，晋与洛人张循之、仲之兄弟善，而二人以学显。循之上书忤武后，见杀。仲之神龙中谋去武三思，为宋之愻等所发，死，晋厚抚其子渐，为营婚宦。晋卒，渐丧之若诸父云。</p>
            <p>　　尹思贞，京兆长安人。弱冠以明经第，调隆州参军事。属邑豪蒲氏骜肆不法，州檄思贞按之，擿其奸赃万计，卒论死，部人称庆，刻石叹颂。迁明堂令，以善政闻。擢殿中少监，检校洛州刺史。会契丹孙万荣乱，朔方震惊，思贞循抚境内，独无扰。武后玺书褒慰。</p>
            <p>　　长安中，迁秋官侍郎，忤张昌宗意，出为定州刺史。召授司府少卿。时卿侯知一亦厉威严，吏为语曰：&quot;不畏侯卿杖，祗畏尹卿笔。&quot;加银青光禄大夫。其家坎地，获古戟十二，俄而门树戟，时人异焉。</p>
            <p>　　神龙初，擢大理卿。雍人韦月将告武三思大逆，中宗命斩之，思贞以方发生月，固奏不可，乃决杖，流岭南。三思讽所司加法杀之，复固争，御中大夫李承嘉助三思，而以他事劾思贞，不得谒。思贞谓承嘉曰&quot;公为天子执法，乃擅威福，慢宪度，谀附奸臣图不轨，今将除忠良以自恣邪？&quot;承嘉惭怒，劾思贞，为青州刺史。或问曰：&quot;公敏行，何与承嘉辩？&quot;答曰：&quot;石非能言者，而或有言。承嘉恃权而侮吾，义不辱，亦不知言何从而至。&quot;治州有绩，蚕至岁四熟，黜陟使路敬潜至部，叹曰：&quot;是非善政致祥乎！&quot;表言之。</p>
            <p>　　睿宗立，召授将作大匠，封天水郡公。仆射窦怀贞护作金仙、玉真观，广调夫匠，思贞数有损节。怀贞让之，答曰：&quot;公，辅臣也，不能宣赞王化，而土木是兴，以媚上害下，又听小人谮以廷辱士，今不可事公矣。&quot;乃拂衣去，阖门待罪。帝知之，特诏令视事。怀贞诛，拜御史大夫，累迁工部尚书。请致仕，许之。开元四年卒，年七十七，赠黄门监，谥曰简。思贞前后为刺史十三郡，其政皆以清最闻。</p>
            <p>　　毕构，字隆择，河南偃师人。六岁能为文。及冠，擢进士第，补金水尉，迁九陇主簿。居亲丧，毁棘甚，已除，犹屏处丘园。武后召为左拾遗。神龙初，迁中书舍人。敬晖等表诸武不宜为王，构当读表，抗声析句，左右皆晓知。三思疾之，出为润州刺史，政有惠爱。徙卫、同、陕三州，迁益州府长史。</p>
            <p>　　景龙末，召为左御史大夫。会平诸韦，治其党，衣冠多坐，构详比重轻，皆得其情。时李杰为河南尹，与构皆一时选，世谓&quot;毕李&quot;。封魏县男。复为益州长史，按察剑南，振弊柅私，号为清严。睿宗嘉构脩罝独行，有古人风，其治术又为诸使最，乃赐玺书、袍带。再迁吏部尚书，并遥领益州长史，徙广州都督。</p>
            <p>　　玄宗立，授河南尹，进户部尚书。久之，移疾，帝手疏医方赐之。当时以户部为凶官，遽改太子詹事，冀其愈。会卒，赠黄门监，谥曰景。</p>
            <p>　　始，构丧继母，而二妹襁褓，身鞠养至成人。妹为构服三年。弟栩，以太府主簿留司东都，闻疾驰归，哀毁如大丧，虽变服未尝笑，天下称其友悌。终荆州司马。</p>
            <p>　　构子炕，天宝末为广平太守，拒安禄山，城陷，覆其家。赠户部尚书。炕生坰，始四岁，与弟增以细弱得不杀，为赏口。河北平，宗人宏以财赎出之。后举明经，为临涣尉。徐州节度使张建封高炕节，闻坰笃行，表署幕府，摄符离令。后调王屋尉，以谨廉闻。喜宾客，家未尝以有无计。及殁，无赀以治丧云。</p>
            <p>　　李杰，本名务光，相州釜阳人。后魏并州刺史宝之裔孙。少以孝友著。擢明经第，解褐齐州参军事，迁累天官员外郎。为吏详敏，有治誉。以采访使行山南，时户口逋荡，细弱下户为豪力所兼，杰为设科条区处，检防亡匿，复业者十七八。神龙中，为河东巡察黜陟使，课最诸道。先天中，进陕州刺史、水陆发运使。置使自杰始。改河南尹。</p>
            <p>　　杰既精听断，虽行坐食饮，省治不少废，繇是府无淹事，人吏爱之。寡妇有告其子不孝者，杰物色非是，谓妇曰：&quot;子法当死，无悔乎？&quot;答曰：&quot;子无状，宁其悔！&quot;乃命市棺还敛之，使人迹妇出，与一道士语，顷持棺至，杰令捕道士按问，乃与妇私不得逞。杰杀道士，内于棺。河、汴之交旧有梁公埭，废不治，南方漕弗通，杰调汴、郑丁男复作之，不费而利。</p>
            <p>　　入代宋璟为御史大夫。尚衣奉御长孙昕素恶杰，遇于道，内恃玄宗娅婿，与所亲杨仙玉共殴辱之。杰诉曰：&quot;败发肤，痛在身；辱衣冠，耻在国。&quot;帝怒，诏斩昕等朝堂。左散骑常侍马怀素建言：&quot;阳和月，不可以殊死。&quot;乃敕杖杀之，谢百官，降书慰杰。</p>
            <p>　　以护作桥陵，封武威县子。初，杰引侍御史王旭为护陵判官，旭贪赃，杰将绳之，未及发，反为所构，出衢州刺史。迁扬州大都督府长史，复为御史劾免。开元六年卒，帝悼之，特赠户部尚书。</p>
            <p>　　郑惟忠，宋州宋城人。第进士，补井陉尉。天授中，以制举召见廷中，武后问举者，何所事为忠，对皆不合旨。惟忠曰：&quot;外扬君之美，内正君之恶。&quot;后曰：&quot;善。&quot;擢左司御胄曹参军事，迁水部员外郎。后还长安，复以待制召。后曰：&quot;非尝于东都对忠臣者乎？朕今不忘。&quot;迁凤阁舍人。</p>
            <p>　　中宗立，擢黄门侍郎。时议禁岭南酋户不得畜兵，惟忠曰：&quot;善为政者因其俗。且吴人所谓家鹤膝、户犀渠，此民风也，禁之得无扰乎？&quot;遂止。进大理卿。节愍太子败，守卫诖误皆流，已决，诸韦党请悉诛之，帝欲改推。惟忠奏：&quot;大狱始判，复改讯，恐反侧者不自安，且失信天下。&quot;有诏百司参议，卒论如前，所全贷为多。俄授御史大夫，持节赈给河北道，且许黜陟守宰。还奏称旨，封荥阳县男，迁太子宾客。卒，赠太子少保。</p>
            <p>　　王志愔，博州聊城人。擢进士第。中宗神龙中，为左台侍御史，以刚鸷为治，所居人吏畏詟，呼为&quot;皁雕&quot;。迁大理正，尝奏言：&quot;法令者，人之堤防，不立则无所制。今大理多不奉法，以纵罪为仁，持文为苛，臣执刑典，恐且得谤。&quot;遂上所著《应正论》以见志，因规帝失。大抵以《易萃》之六二曰&quot;引吉无咎&quot;，谓处萃之时，己独居正，异操而聚，独正者危，未能以远害。惟九五应之，乃履正迎吉，由己居下位而中正是托，期于上应之，不括囊以守禄也。又言：&quot;刑赏二柄，惟人主操之。故曰：'以力役法者，百姓也；以死守法者，有司也；以道变法者，君上也。'魏游肇为廷尉，帝私敕肇有所降恕，肇执不从，曰：'陛下自能恕之，岂可令臣曲笔也。'&quot;又言：&quot;为国当以严致平，非以宽致平。严者，非凝网重罚，在人不易犯而防难越也。故舍衔策于奔⻊是，则王良不能御駻；停药石于肤腠，则俞附不能攻疾。&quot;又言：&quot;汉武帝甥昭平君杀人，以公主子，廷尉上请，帝垂涕曰：'法令者，先帝之所造也，用亲故诬先帝法，吾何面目入高庙乎？'卒可其奏。隋文帝子秦王俊为并州总管，以奢纵免官。杨素曰：'王，陛下爱子，请赦之。'帝曰：'法不可违，若如公意，我乃五儿之父，非兆人之父，何不别制天子子律乎？'故天子操法有不变之义。&quot;凡数千言，帝嘉之。</p>
            <p>　　景云初，以左御史中丞迁大理少卿。时诏用汉故事，设刺史监郡，于天下剧州置都督，选素威重者授之。遂拜志愔齐州都督，事中格，复授齐州刺史、河南道按察使。徙汴州，封北海县男。太极元年，兼御史中丞内供奉，实封百户。出为魏州刺史，改扬州长史。所至破碎奸猾，令行禁信，境内肃然。</p>
            <p>　　开元九年，帝幸东都，诏留守京师。京兆人权梁山妄称襄王子，与左右屯营官谋反，自称光帝，夜犯长乐门，入宫城，将杀志愔，志愔逾垣走，而屯营兵悔，更斩梁山等自归，志愔惭悸卒。</p>
            <p>　　许景先，常州义兴人。曾祖绪，武德时以佐命功，历左散骑常侍，封真定公，遂家洛阳。景先由进士第释褐夏阳尉。神龙初，东都造服慈阁，景先献赋，李迥秀见其文，畏叹曰：&quot;是宜付太史！&quot;擢左拾遗，以论事切直，外补滑州司士参军。举手笔俊拔、茂才异等连中，进扬州兵曹参军。还为左补阙。宋璟、苏颋择殿中侍御史，久不补，以授景先，时议佥惬。抨按不避近强。与齐浣、王丘、韩休、张九龄更知制诰，以雅厚称。张说曰：&quot;许舍人之文，虽乏峻峰激流，然词旨丰美，得中和之气。&quot;</p>
            <p>　　开元十年，伊、汝溢，坏庐舍甚众，景先见侍中源乾曜曰：&quot;灾眚所降，王者宜修德应之，因遣大臣存问失职，罪己引咎，以答天谴。公在元弼，庸可默乎？&quot;乾曜悟，遽白玄宗，遣陆象先持节赈赡。</p>
            <p>　　十三年，帝自择刺史，景先由吏部侍郎为刺史治虢州，大理卿源光裕郑州，兵部侍郎寇泚宋州，礼部侍郎郑温琦邠州，大理少卿袁仁敬杭州，鸿胪少卿崔志廉襄州，卫尉少卿李升期邢州，太仆少卿郑放定州，国子司业蒋挺湖州，左卫将军裴观沧州，卫率崔诚遂州，凡十一人。治行，诏宰相、诸王、御史以上祖道洛滨，盛具，奏太常乐，帛舫水嬉，命高力士赐诗，帝亲书，且给笔纸令自赋，赉绢三千遣之。后徙岐州，入为吏部侍郎，卒。</p>
            <p>　　潘好礼，贝州宗城人。第明经，累迁上蔡令，治在最，擢监察御史。坐小累，下除芮城令，拜侍御史，徙岐王府司马。居后母丧，诏夺服，固辞不出。开元初，为邠王府长史。王为滑州刺史，好礼兼府司马、知州事。王御下不能肃，有诏好礼检督王家，至过失皆上闻。王每游观，好礼必谏谕禁切。农月，王出猎，家奴罗{辶列}，好礼遮道谏，王初不许，乃卧马下呼曰：&quot;今农在田，王何得非时暴禾稼，以损下人？要先践杀司马，然后听所为！&quot;王惭，为还。</p>
            <p>　　迁豫州刺史。勤力于治，清廉无所私，然喜察细事，下厌其苛。子请举明经，好礼曰：&quot;经不明，不可妄进。&quot;乃自试之，不能通，怒笞之，械而徇于门。复以公累，徙温州别驾，卒。</p>
            <p>　　好礼博学，能论议，节行修整，一意无所倾附。未尝自列阶勋，居室服用粗苟至终身，世谓近名。</p>
            <p>　　倪若水，字子泉，恒州藁城人。擢进士第，累迁右台监察御史。黜陟剑南道，绳举严允，课第一。开元初，为中书舍人、尚书右丞，出为汴州刺史，政清净。增修孔子庙，兴州县学庐，劝生徒，身为教诲，风化兴行。</p>
            <p>　　玄宗遣中人捕帟䴖、溪沴南方，若水上言：&quot;农方田，妇方蚕，以此时捕奇禽怪羽为园御之玩，自江、岭而南，达京师，水舟陆赍，所饲鱼虫、稻粱，道路之言，不以贱人贵鸟望陛下邪？&quot;帝手诏褒答，悉放所玩，谪使人过取罪，而赐若水帛四十段。</p>
            <p>　　时天下久平，朝廷尊荣，人皆重内任，虽自冗官擢方面，皆自谓下迁。班景倩自扬州采访使入为大理少卿，过州，若水饯于郊，顾左右曰：&quot;班公是行若登仙，吾恨不得为驺仆。&quot;未几，入为户部侍郎，复拜右丞，卒。</p>
            <p>　　席豫，字建侯，襄州襄阳人。后周昌州刺史固七世孙，后徙河南。长安中，举学兼流略、词擅文场科，擢上第，时年十六，以父丧罢。复举手笔俊拔科，中之。补襄邑尉，奏事阙下，会节愍太子难，安乐公主请为皇太女，豫曰：&quot;昔梅福上书讥后族，彼何人哉！&quot;乃上疏请立皇太子，语深切，人为寒惧。太平公主闻其名，将表为谏官，豫耻污诐谒，遁去。俄举贤良方正异等，为阳翟尉。</p>
            <p>　　开元初，观察使荐豫贤，迁监察御史，出为乐寿令。前令以亲丧解，而豫母病，诉诸朝，改怀州司仓参军。复举超拔群类科。会母丧去。服除，授大理丞，迁考功员外郎，进绌清明。为中书舍人，与韩休、许景先、徐安贞、孙逖名相甲乙。出郑州刺史。韩休辅政，举代己，入拜吏部侍郎。玄宗曰：&quot;卿前日考功职详事允，故有今授。&quot;豫典选六年，拔寒远士多至台阁，当时推知人，号席公云。天宝六载，进礼部尚书，累封襄阳县子。凡四以使者按行江南、江东、淮南、河北。南方俗死不葬，暴骨中野，豫教以埋敛，明列科防，俗为之改。</p>
            <p>　　豫清直亡欲，当官不为势权所撼。性谨畏，与子弟、属吏书，不作草字。或曰：&quot;此细事耳，何留虑？&quot;答曰：&quot;细不谨，况大事邪？&quot;及疾笃，遗令：&quot;三日敛，敛已即葬，勿久留以黩公私；赀不足，可卖居宅以终事。&quot;卒，年六十九，赠江陵大都督，谥曰文。</p>
            <p>　　帝尝登朝元阁赋诗，群臣属和，帝以豫诗最工，诏曰：&quot;诗人之冠冕也。&quot;</p>
            <p>　　弟晋，亦以文名当时。</p>
            <p>　　齐澣，字洗心，定州义丰人。少开敏，年十四，见特进李峤，峤称有王佐才。</p>
            <p>　　中宗在庐陵，澣上言请抑诸武，迎太子东宫，不报。及太子还，武后召氵幹宴同明殿，谕曰：&quot;朕母子如初，卿豫有力焉，方不次待尔。&quot;澣辞母老不忍远离，赏而罢。圣历初，及进士第，以拔萃调蒲州司法参军。有父子连坐论死者，澣曰：&quot;条落则本枯，奈何俱死？&quot;议贷其父，太守不听，固争，卒原。景云初，姚崇取为监察御史。凡劾奏，常先风教，号善职。睿宗将祠太庙，刑部尚书裴谈摄太尉，先告。澣奏：&quot;孝享摄事，稽首而拜，恭明神也，而谈慢媟不恭。&quot;并劾谈&quot;神昏形滓，挟邪以罔上。神龙时，事武三思，陷敬晖，没其家以获进。妻外淫，男女不得姓氏。夫告神慢，事主不忠，家不治，有是三罪，不可不置之法。&quot;谈由是下除汾州刺史。</p>
            <p>　　开元初，姚崇复相，用为给事中、中书舍人。论驳及诰诏皆援准古谊，朝廷大政必咨之，时号&quot;解事舍人&quot;。数讽崇年老宜避位。时宋璟在广州，因劝崇举自代，崇用其谋。璟为相，它日问曰：&quot;吾不敢冀房、杜，比尔日诸公云何？&quot;澣曰：&quot;不如。&quot;璟请故，答曰：&quot;前时近郊户三百以为困，今不百户，是以知之。&quot;马怀素等绪次四库书，表澣为副，改秘书少监。</p>
            <p>　　出为汴州刺史，地当舟车凑集，事浩繁，前刺史数不称职，唯倪若水与澣以清毅闻，吏民颂美。玄宗封太山，历汴、宋、许，车骑数万，王公妃主四夷君长马、橐驼亦数万，所顿弥数十里。澣列长棚，帟幕联亘，上食凡千舆，纳筦钥，身进膳，帝以为知礼，喜甚，为留三日，赐帛二千匹。澣以淮至徐城险急，凿渠十八里，入青水，人便其漕。</p>
            <p>　　中书令张说择丞辖，以王丘为左，澣为右。李元纮、杜暹当国，表宋璟为吏部尚书，澣及苏晋为侍郎，世谓台选。尝奏事，帝指政事堂曰：&quot;非卿尚谁居者。&quot;</p>
            <p>　　是时，开府王毛仲宠甚，与龙武将军葛福顺相婚嫁，毛仲请奏无不从。澣乘间曰：&quot;福顺典兵马，与毛仲为婚家，小人宠极则奸生，不预图，且有后患。高力士小心谨畏，加宦人可备禁中驱使，腹心所委，何必毛仲哉？&quot;又言：&quot;君不密失臣，臣不密失身，惟陛下密此言。&quot;帝嘉纳，且劳曰：&quot;卿第出，我徐计其宜。&quot;会大理丞麻察坐事，出为兴州别驾，澣往饯，因道谏语。察素奸佻，遽言状。帝怒，召澣入殿中曰：&quot;卿向疑朕不密，而反告察，谓何？且察轻躁无行，常游太平门者，讵不知邪？&quot;澣免冠顿首谢，贬高州良德丞，察再贬皇化尉，其党齐敷、郭禀皆流放。</p>
            <p>　　久之，澣徙索卢丞、郴州长史、濠常二州刺史。迁润州，州北距瓜步沙尾，纡汇六十里，舟多败溺。澣徙漕路繇京口埭，治伊娄渠以达扬子，岁无覆舟，减运钱数十万。又立伊娄埭，官征其入；招还流人五百户，置明州以安辑之。复徙汴州。</p>
            <p>　　澣中失势，益怅恨，素操浸衰。更倚力士助，得为两道采访使，兴利以中天子意，裒货财遗谢贵幸。纳刘戒女为妾，不答其妻。李林甫恶其行，欲挤而废之。会其幕府坐赃，事连澣，诏矜澣老，放归田里。天宝初，召为太子少詹事，留司东都。严挺之亦为林甫所废，与澣家居，杖屦经过不缺日，林甫畏之，乃用澣为平阳太守，离其谋。更以黄老清静为治，卒，年七十二。肃宗时，录林甫所陷者，皆褒洗，故澣赠礼部尚书。</p>
            <p>　　澣尝称陈希烈、宋遥、苗晋卿、韦述之才，后皆大显。</p>
            <p>　　麻察者，河东人，由明经第五迁殿中侍御史。魏元忠子升死节愍太子难，而元忠系大理，升妻郑父远，尝纳钱五百万，以女易官。武后重元忠旧臣，欲荣其姻对，授远河内令，子洛州参军。元忠下狱，遣人绝婚，许之。明日，嫁其女。察劾远败风教，请锢终身，远遂废。当时谓察为公，而终以憸险斥云。</p>
            <p>　　澣孙抗。抗字遐举，少值天宝乱，奉母夫人隐会稽。寿州刺史张镒辟署幕府。抗吏事闲敏，有文雅，从镒镇江西。及以宰相领凤翔，奏署监察御史。李楚琳乱，奔奉天，授侍御史，迁户部员外郎。萧复引为江淮宣慰判官。德宗自梁、洋还，财用大屈，盐铁使元琇荐抗材，改仓部郎中，斡盐利。俄为水陆运副使，护漕江淮，给京师。历谏议大夫，坐小累，为处州刺史。历苏州，徙潭州观察使，召为给事中，迁河南尹，进太常卿，以中书侍郎同中书门下平章事。</p>
            <p>　　抗无远谋大略，虽用心至精，末乃滋彰苛刻。以病乞身，罢为太子宾客。卒，年六十五，赠户部尚书，谥曰成。</p>
            <p>　　初，吏部岁考书言，以它官第上下，中书、门下遣官覆实，以为常。抗以尚书、侍郎皆大臣选，今更覆核，非任人勿疑之道。礼部侍郎试贡士，其姻旧悉试考功，谓之&quot;别头&quot;，皆奏罢之。又省州别驾、田曹司田官、判司双曹者，减中书吏员。此其稍近治者云。</p>
          </td>
        </tr>
      </table>
      <p>&nbsp;</p>
      <table width="460" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='140.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='142.htm'>下一页 </a></div>
                </td>
              </tr>
            </table>
            <p align=center>作者：[宋]欧阳修、宋祁 
            <hr width=90%>
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
          </td>
        </tr>
      </table>
      <p align="center" class="h">&nbsp; </p>
      </td>
  </tr>
  <tr> </tr>
</table>
<table width="776" border="0" cellspacing="0" cellpadding="0">
  <tr>
    <td>&nbsp;</td>
    <td width="476" height="20"><img src="bottom.gif" width="476" height="20"></td>
  </tr>
</table>
</body>
</html>
