<html>
<head>
<title>列传第十五  二刘殷许程柴任丘</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<table width="776" border="0" cellspacing="0" cellpadding="0">
  <tr> 
    <td rowspan="2" height="234" valign="top" width="139"><img src="left.gif" height="234" width="139"></td>
    <td rowspan="2" width="87" valign="top" align="right"><img src="middle.gif" width="87" height="234" usemap="#Map" border="0"><map name="Map"><area shape="rect" coords="4,7,83,27" href="102.htm"><area shape="rect" coords="3,87,83,107" href="content.htm"><area shape="rect" coords="5,166,80,189" href="104.htm"></map></td>
    <td rowspan="2" width="74" valign="top"><img src="right.gif" width="74" height="234"></td>
    <td rowspan="2" valign="top" width="476"> 
      <p><img src="up.gif" width="476" height="20"></p>
      <table width="460" cellspacing="0" cellpadding="0">
        <tr> 
          <td> 
            <p>&nbsp;</p>
            <p align="center" class="h">列传第十五 二刘殷许程柴任丘</p>
          </td>
        </tr>
      </table>
      <br>
      <table width="460" border="0" cellspacing="0" cellpadding="0">
        <tr>
          <td>　　刘弘基，雍州池阳人。少以廕补隋右勋侍。大业末，从征辽，赀乏，行及汾阴，度后期且诛，遂与其属椎牛犯法，讽吏捕系。岁余，以赎论，因亡命，盗马自给。至太原，阴事高祖。又察太宗资度非常，益自托。由是蒙亲礼，出入连骑，间至卧内。兵将举，弘基募士，得二千人。王威等鲠大事，弘基与长孙顺德伏閤后，麾左右执之。从攻下西河，宋老生败，弃马投堑，弘基斩其首，拜右光禄大夫。师至蒲，引兵先济河，下冯翊。为渭北道大使，命殷开山副之。西徇扶风，众至六万，南度渭，次长安故城，振队金光门。隋将卫文升来拒，弘基逆击，擒甲士千余，马数百。时诸军尚未至，弘基最先胜。高祖悦，赐马二十匹。京师平，功第一，授右骁卫大将军。
            <p>　　讨薛举，战浅水原，八总管军皆没，唯弘基一军战力，矢尽，为贼拘。帝以临难不屈，优护其家。仁杲平，乃克归，官之如初。刘武周犯太原，弘基屯平阳，复陷贼。俄自拔归，授左一总管。从秦王屯柏壁，以劲卒二千繇隰州趋西河，蹑贼归路。贼锐甚，弘基坚壁储勇。及宋金刚遁走，率骑尾之介休，与王合击，大破之。累封任国公。从击刘黑闼，还，除井钺将军。会突厥患边，督步骑万人备塞，自豳北东拒子午岭，西抵临泾，筑障遮虏。</p>
            <p>　　贞观初，李孝常等谋反，坐与交，除名为民。岁余，起为易州刺史，复封爵。召授卫尉卿，改封夔国。以老乞骸，为辅国大将军，朝朔望，禄赐同职事。太宗征辽，召为前军大总管，战驻跸山，有功，累加封户至千一百。卒，赠开府仪同三司，并州都督，陪葬昭陵，谥曰襄。</p>
            <p>　　始，弘基病，给诸子奴婢各十五人，田五顷，谓所亲曰：&quot;使贤，固不藉多财；即不贤，守此可以脱饥冻。&quot;余悉散之亲党。子仁实，袭封。</p>
            <p>　　殷开山，名峤，以字行，世居江南。祖不害，仕陈为司农卿。陈亡，徙京兆，为鄠人。开山涉书，工为尺牍，为隋大谷长。高祖兵起，召补大将军掾，从攻西河。为渭北道元帅长史。时关辅群盗骜力自张，不相君，命开山招慰，皆下。与刘弘基屯故城，破卫文升之兵，赐爵陈郡公，迁丞相府掾。</p>
            <p>　　以吏部侍郎从秦王讨薛举。会王疾甚，卧营，委军于刘文静，诫曰：&quot;贼方炽，邀速战利。公等毋与争，粮尽众枵，乃可图。&quot;开山锐立事，说文静曰：&quot;王属疾，忧公弗克济，故不欲战。今宜逗机制敌，无专以贼遗王也。请勒兵以怖之。&quot;遂战折墌，为举所乘，遂大败。下吏当死，诏贷之，除名为民。顷之，从平仁杲，复爵位，兼陕东道行台兵部尚书，迁吏部。从讨王世充，以功进爵郧国公。</p>
            <p>　　征刘黑闼，道病卒，王哭之恸，诏赠陕东道大行台右仆射，谥曰节。贞观十四年，与淮安王神通、河间王孝恭、民部尚书刘政会俱配飨高祖庙廷。永徽中，加赠司空。</p>
            <p>　　刘政会，滑州胙人。隋大业中，为太原鹰扬府司马，以兵隶高祖麾下。王威等既贰，秦王欲先事除之，遣政会为急变书告其反。时募士已集，乃执威等囚之，然后举兵，政会功也。</p>
            <p>　　大将军府建，为户曹参军，迁丞相府掾。武德初，授卫尉少卿，留守太原，调辑戎政，远近欢服。会刘武周寇并州，晋阳豪杰举应之，政会为武周所擒，每密表贼形势。既平，复官爵，历光禄卿，封邢国公。贞观初，转洪州都督，卒。太宗手诏：&quot;政会昔预义举，有殊功，葬宜异等。&quot;于是赠民部尚书，谥曰襄。后追徙渝国。</p>
            <p>　　子玄意袭爵，尚南平公主。高宗时为汝州刺史。次子奇，长寿中，为天官侍郎，荐张鷟、司马锽为监察御史，二人因申屠瑒以谢，奇正色曰：&quot;举贤本无私，何见谢？&quot;闻者皆竦。后为酷吏陷，被诛。</p>
            <p>　　七世孙崇望，字希徒，及进士第，宣歙王凝辟转运巡官。崔安潜帅许及剑南，崇望昆弟四人同幕府，世以为才。安潜入为吏部尚书，崇望又以员外郎主南曹，选事清办。僖宗幸山南，王重荣怨宦竖，不肯率职，时高选使者，即河中镌谕使自新，崇望以谏议大夫持节往。既至，陈君臣大义动之，重荣顺服，请诛硃玫自效。使还，称旨，擢翰林学士。昭宗即位，进中书侍郎、同中书门下平章事。张浚伐太原，崇望固执不可，浚果败。代为门下侍郎、判度支。玉山都将杨守信反，夜陈兵阙下。帝列兵延喜门，命崇望守度支库。巉旦，含光门未开，禁卒左右植立，将大掠长安中。俄闻传呼宰相来者，门辟，崇望驻马劳曰：&quot;上自将在中营，公等禁军也，不帝前杀贼取功，而苟欲剽掠成恶名乎？&quot;士皆唯唯。至长乐门，贼望兵至，乃遁去，军中咸呼&quot;万岁&quot;。是日，京师不乱，繄其力。进尚书左仆射。硃全忠谋取徐、泗，表请以大臣代时溥，乃授崇望武宁军节度使。溥拒命，崇望还为太常卿。会王珂、王珙争河中，诏以崔胤为节度使。珂，李克用婿也。太原邸吏薛志勤曰：&quot;崔公镇河中，不若光德刘公于我公最善。&quot;光德，崇望所居坊也。后李茂贞、王行瑜入诛执政，坐是，贬昭州司马。行瑜诛，克用直其冤，召为吏部尚书。会王抟以吏部辅政，徙兵部。王建欲并东川，诏崇望为剑南东川节度使、同中书门下平章事。未至，建已使王宗涤知留后，崇望乃还为兵部尚书。卒，赠司空。</p>
            <p>　　兄崇龟，字子长。擢进士，仕累华要，终清海军节度使。广有大贾，约倡女夜集，而它盗杀女，遗刀去。贾入倡家，践其血乃觉，乘め亡。吏迹贾捕劾，得约女状而不杀也。崇龟方大飨军中，悉集宰人，至日入，乃遣。阴以遗刀易一杂置之。诘朝，群宰即庖取刀，一人不去，日：&quot;是非我刀。&quot;问之，得其主名。往视，则亡矣。崇龟取它囚杀之，声言贾也，陈诸市。亡宰归，捕诘具伏。其精明类此。姻旧或干以财，率不答，但写《荔支图》与之。然不能防检其家，既没，有鬻珠翠羽者，由是名损。</p>
            <p>　　弟崇鲁，字郊文，亦第进士，擢士补阙、翰林学士，僖宗避难山南，为嗣襄王煴史馆修撰，得不诛。景福中，以水部郎中知制诰。雅与崔昭纬善。帝以韦昭度、李磎辅政，而昭纬外倚邠、岐兵为援，以久其权。于是天子厚礼磎，昭纬惧见夺，共谋沮之。及磎墨麻出，崇鲁辄掠麻大哭。帝问焉，崇鲁曰：&quot;今虽乏人，岂宜取憸人为宰相。磎以杨复恭、西门重遂得近职，奈何用之？前日杜让能羞戮未刷，尚忍蹈覆辙乎？&quot;磎由是不得相。磎亦劾奏其奸，因自陈&quot;为山南杨守亮诋毁，不容与复恭交私&quot;。又言：&quot;崇望为宰相，使亲吏日夕谒左军，与复恭相亲厚。絁巾惨带，不入禁门；崇鲁向殿哭，厌诅天诈，殆人之妖。且其父坐贿饮药死。崇鲁身为硃玫史官，作劝进表。在太原府使西川，见田令孜，没阶趋，废制度自崇鲁始。&quot;其相詈訾，俚浅稽校，譬市人然。崇龟始闻哭麻，恚不食。曰：&quot;吾兄弟未始以声利败名，今不幸乃生是儿。&quot;后王行瑜、崔昭纬相继诛，崇鲁贬崖州司户参军。终水部员外郎。</p>
            <p>　　许绍，字嗣宗，安州安陆人。父法光，在隋为楚州刺史。元皇帝为安州总管，绍时为儿，与高祖同学，相爱也。大业末，任夷陵通守，会盗起，州境独完，流人自占数十万，开仓赈给。炀帝崩问至，绍率人吏三日临，以所部遥属越王侗。后王世充篡立，遂遣使以黔安、武陵、澧阳归国，授峡州刺史，封安陆郡公。高祖赐书道平生旧，以加慰纳。</p>
            <p>　　萧铣将董景珍降，命绍率兵应接。以破铣功，擢其子智仁为温州刺史。铣遣杨道生围峡州，绍击走之。铣将陈普环具大舰溯江，与开州贼萧阇提略巴、蜀，绍遣智仁及婿张玄靖、掾李弘节追战西陵，覆其兵，禽普环，悉获战舰。江之南有安蜀城，地直夷陵，荆门城峙其东，皆峭险处。铣以兵戍守，绍遣智仁等攻荆门，取之。制书褒美，许以便宜。绍境连王世充及铣，其下为贼剽者皆见杀，绍得敌人，独资遣之，二邦感义，杀掠为止。进谯国公，赐帛千段。</p>
            <p>　　赵郡王孝恭等代铣，复诏督兵图荆州。会病，卒于军，帝为流涕。贞观中，赠荆州都督。智仁，初以勋授封孝昌县公，绍卒，继守夷陵，终凉州都督。次子圉师。</p>
            <p>　　圉师有器干，研涉艺文，擢进士第。累迁给事中、黄门侍郎、同中书门下三品。龙朔中，为左相。高宗自书诏赐辽东诸将，谓许敬宗曰：&quot;圉师爱书，可示之。&quot;俄坐其子猎犯人田，有辞，怒而射之，圉师掩不奏，为人告擿。帝让曰：&quot;宰相而暴百姓，非作威福乎？&quot;圉师谢，且言：&quot;作威福者，强兵重镇，嫚天子法。臣文吏，何敢然！&quot;帝曰：&quot;慊无兵邪？&quot;敬宗因是劾抵，遂免官。久之，为虔州刺史，稍迁相州，专以宽治，州人刻石颂美。部有受赇者，圉师不忍按，但赐《清白箴》，其人自愧，后修饰，更为廉士。进户部尚书。卒，赠幽州都督，谥曰简，陪葬恭陵。绍初爵谯国公，以子智仁自有封，故诏孙力士袭之，终洛州长史。</p>
            <p>　　子钦寂嗣封。万岁通天元年，契丹入寇，诏为陇山军讨击副使，战崇州，败，为虏所禽。方围安东，胁令说属城未下者。钦寂呼安东都护裴玄珪曰：&quot;贼朝夕当灭，幸谨守！&quot;贼怒，害之。武后下制褒美，赠蕲州刺史，谥曰忠。子辅乾，以父死难，授左监门卫中候，为海东慰劳使，使迎柩还葬。</p>
            <p>　　钦寂弟钦明，以军功擢左玉钤卫将军、安西大都护、盐山郡公。出为凉州都督。尝轻骑按部，会突厥默啜兵奄至，被执。贼与皆至灵州，使说之降。钦明至城下，呼曰：&quot;我乏食，有美酱乎？有粱米乎？并乞墨一枝！&quot;时贼营四面阻水，惟一路得入。钦明欲选将简兵，乘夜袭贼也，而城中无寤其瘦者，遂见害。兄弟死王事，世名其忠。</p>
            <p>　　程知节本名咬金，济州东阿人。善马槊。隋末，所在盗起，知节聚众数百保乡里。后事李密，而密料士八千隶四骠骑，分左右以自卫，号&quot;内军&quot;，常曰：&quot;此可当百万。&quot;知节领骠骑之一，恩遇隆特。王世充与密战，知节以内骑营北邙，单雄信以外骑营偃师。世充袭雄信，密遣知节及裴行俨助之。行俨中流矢坠马，知节驰救之，杀数人，军辟易，乃抱行俨重骑驰。追兵以槊撞之，知节折其槊，斩追者，乃免。后密败，为世充所获。恶其为人，与秦叔宝来奔，授秦王府左三统军。从破宋金刚、窦建德、王世充，并领左一马军总管，搴旗先登者不一，以功封宿国公。七年，隐太子谮之，出为康州刺史，白秦王曰：&quot;大王去左右手矣，身欲久全，得乎？知节有死，不敢去！&quot;事平，拜太子右卫率。寻迁右武卫大将军，实封七百户。贞观中，历泸州都督、左领军大将军，改封卢国。显庆二年，授葱山道行军大总管，以讨贺鲁。师次怛笃城，胡人数千出降，知节屠其城去，贺鲁因远遁。军还，坐免。未几，起为岐州刺史，致仕。卒，赠骠骑大将军、益州大都督，陪葬昭陵。子处亮，尚清河公主。</p>
            <p>　　柴绍，字嗣昌，晋州临汾人。幼矫悍，有武力，以任侠闻。补隋太子千牛备身。高祖妻以平阳公主。将起兵，绍走间道迎谒。时太子建成、齐王元吉亦自河东往，遇诸涂。建成曰：&quot;追书急，恐吏逮捕，请依剧贼，冀自全。&quot;绍曰：&quot;不可。贼知君唐公子，必执以为功，徒死尔。不如疾走太原。&quot;既入雀鼠谷，闻义兵起，谓绍有谋，乃相贺。授右领军大都督府长史，领彀骑，发晋阳。先抵霍邑城下，觇形势。还白：&quot;宋老生一夫敌，我兵到必出战，可虏也。&quot;大师至，老生果出，绍力战有功。从下临汾、绛郡，隋将桑显和来战，绍引军缭其背，与史大奈合攻之。显和败，遂平京师。进右光禄大夫，封临汾郡公。高祖即位，拜左翊卫大将军，累从征讨，以多，进封霍国公，迁右骁卫大将军。吐谷浑、党项寇边，敕绍讨之，虏据高射绍军，雨矢，士失色。绍安坐，遣人弹胡琵琶，使二女子舞。虏疑之，休射观。绍伺其懈，以精骑从后掩击，虏大溃，斩首五百级。贞观二年，平梁师都，转左卫大将军。出为华州刺史，加镇军大将军，徙谯国。既病，太宗亲问之。卒，赠荆州都督，谥曰襄。二子：哲威、令武。哲威为右屯卫将军，袭封。坐弟谋反，免死，流邵州。起为交州都督，卒。令武尚巴陵公主，迁太仆少卿、卫州刺史、襄阳郡公。与房遗爱谋反，贬岚州刺史，自杀。公主亦赐死。</p>
            <p>　　任瑰，字玮，庐州合淝人。父七宝，陈将忠之弟，为陈定远太守。瑰早孤，忠抚爱甚，每曰：&quot;吾子虽多，庸保耳。所以寄门户者，瑰也！&quot;年十九，试守灵溪令。迁衡州司马，都督王勇尽以州务属瑰。陈亡，瑰劝勇据岭外，立陈后辅之。勇不从，以地降隋，瑰弃官去。仁寿中，调韩城尉，未几，罢。高祖讨捕于汾、晋，瑰上谒辕门，承制署河东县户曹。高祖之晋阳，留隐太子托之。义师起，瑰至龙门请见。高祖曰：&quot;隋失其政，四海群沸，吾以外戚据重任，不忍坐观其亡。晋阳，天下用武处，兵精马强，今率之，将厌国难。公，将家子，智算练达，论吾此举其济乎？&quot;瑰曰：&quot;今主政残酷，兵役不止，天下之人，思见拯乱，与之息肩。公天付神武，杖顺而起，军令严明，所下城邑，无秋豪之犯。关中起兵者跂踵而待。拥义师，迎众欲，何不济哉！瑰在冯翊久，悉其人情，愿为一介使，入关宣布威灵，以收左辅。繇梁山济河，直趣韩城，逼郃阳，徇朝邑。萧造文吏，势当自下。次招诸贼，然后鼓行而前，据永丰积粟，虽未得京师，关中固已定矣。&quot;高祖曰：&quot;是吾心也！&quot;乃授银青光禄大夫。遣陈演寿、史大奈步骑六千趣梁山，以瑰及薛献为招慰大使。高祖谓演寿曰：&quot;阃外事与任瑰筹之。&quot;既而贼孙华、白玄度等果降，且具舟于河以济师。瑰行说下韩城，与诸将进击饮马泉，破之。拜左光禄大夫，留戍永丰仓。高祖即位，授谷州刺史。王世充数攻新安，瑰拒破之。以功封管国公。秦王东讨，瑰从至邙山，主水运饷军。关东平，为河南安抚大使。王世辩以徐州降瑰，瑰至宋州，会徐圆朗反，副使柳浚劝退保汴，瑰笑曰：&quot;公何怯？老将居边久，自当有计。&quot;俄而贼陷楚丘，将围虞城，瑰遣崔枢、张公谨自鄢陵领诸州豪质子百余守之。浚曰：&quot;枢等故世充将，且诸州质子父兄皆反，奈何令保城？&quot;瑰不答。枢至，则分质子与土人合队，贼近，质子稍叛，枢即斩其队帅。城中人惧曰：&quot;是皆贼子弟，安可与守乎？&quot;枢因听诸队杀质子，枭首门外。瑰阳怒曰：&quot;去者遣招慰，何乃杀之？&quot;退谓浚曰：&quot;固知崔枢办之。县杀贼子，为怨已大，人今自为战矣。&quot;圆朗攻虞城，不能拔。贼平，迁徐州总管，仍为大使。辅公祏反，诏以兵自扬子津济江讨之。公祏平，拜邗州都督，迁陕州。瑰弟璨，为隐太子典膳监。太子废，璨得罪，瑰亦左授通州都督。贞观四年卒。瑰历职有功，然补吏多为亲故人私，至负势赇请，瑰知，不甚禁遏，世以此讥之。瑰卒，时有司以在外对仗白奏，太宗怒曰：&quot;昔杜如晦亡，朕不能事者数日。今瑰丧，所司不以状言，岂朕意乎？有如朕子弟不幸死，当此奏邪！&quot;自是大臣丧，遂不对仗奏云。</p>
            <p>　　丘和，河南洛阳人，后徙家郿。少重气侠，闲弓马，长乃折节自将。仕周开府仪同三司。入隋为右武卫将军，封平城郡公，历资、梁、蒲三州刺史，以宽惠著名。汉王谅反，使卒衣妇人衣，袭取蒲州，和挺身免，坐废为民。宇文述有宠，和倾心附纳。俄以发武陵公元胄罪，复拜代州刺史。炀帝北巡，和馈献精腆，至朔州，而刺史杨廓无所进，帝不悦。述盛称和美，帝用为博陵太守，诏廓就视和为式。后帝过博陵，和上食加丰，愈喜。由是所过竞为珍侈献，自和发也。然和善抚吏士，得其心。迁天水郡守，入为左御卫将军。大业末，海南苦吏侵，数怨畔。帝以和所莅称淳良，而黄门侍郎裴矩亦荐之，遂拜交址太过，抚接尽情，荒憬安之。炀帝崩，而和未知。于是鸿胪卿宁长真举郁林附萧铣，冯盎举珠崖、番禺附林士弘，各遣使招和，不从。林邑西诸国，数遗和明珠、文犀、金宝，故和富埒王者。铣闻，利之，命长真以南粤蛮、俚攻交址，和遣长史高士廉率兵击走之，郡为树石勒其功。会隋骁果自江都来，乃审隋亡，和即陈款归国，而岭峤闭岨，乃权附铣。铣平，遂得归。诏李道裕即授和交州大总管，爵谭国公。和遣士廉奉表请入朝，诏其子师利迎之。及谒见，高祖为兴，引入卧内，语平生，欢甚，奏九部乐飨之，除左武候大将军。和时已老，以稷州其故乡也，令为刺史以自养。寻除特进。贞观十一年卒，年八十六，赠荆州总管，谥曰襄，陪葬献陵。有子十五人，多至大官，而行恭为知名。</p>
            <p>　　行恭有勇，善骑射。大业末，与兄师利聚兵万人保郿城，人多依之，群盗不敢窥境。后原州奴贼围扶风，太守窦璡坚守。贼食尽无所掠，众稍散归行恭。行恭遣其酋说贼共迎高祖，乃自率五百人负粮持牛酒诣贼营。奴帅长揖，行恭手斩之，谓众曰：&quot;若皆豪桀也，何为事奴乎？使天下号曰奴贼。&quot;众皆伏，曰：&quot;愿改事公。&quot;行恭乃率其众，与师利迎谒秦王于渭北，拜光禄大夫。累从战伐，功多，迁左一府骠骑，锡劳甚厚。隐太子诛，以功擢左卫将军。贞观中，坐与兄争葬所生母，废为民。从侯君集平高昌，封天水郡公，进右武候将军。高宗立，迁大将军、冀陕二州刺史，致仕。卒，年八十，赠荆州刺史，谥曰襄，陪葬昭陵。行恭所守严烈，僚吏畏之。数坐事免，太宗思其功，不逾时辄复官。初，从讨王世充，战邙山。太宗欲尝贼虚实，与数十骑冲出阵后，多所杀伤，而限长堤，与诸骑相失，唯行恭从。贼骑追及，流矢著太宗马，行恭回射之，发无虚镞，贼不敢前。遂下拔箭，以己马进太宗，步执长刀，大呼导之，斩数人，突阵而还。贞观中，诏斫石为人马，象拔箭状，立昭陵阙前，以旌武功云。子神勣，见《酷吏传》。</p>
            <p>　　赞曰：帝王之将兴，其威灵气焰有以动物悟人者，故士有一概，皆填然跃而附之，若榱椽梁柱以成大室，又负偃植，各安所施而无遗材，诸将之谓邪。然皆能礼法自完，贤矣哉！</p>
          </td>
        </tr>
      </table>
      <p>&nbsp;</p>
      <table width="460" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='102.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='104.htm'>下一页 </a></div>
                </td>
              </tr>
            </table>
            <p align=center>作者：[宋]欧阳修、宋祁 
            <hr width=90%>
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
          </td>
        </tr>
      </table>
      <p align="center" class="h">&nbsp; </p>
      </td>
  </tr>
  <tr> </tr>
</table>
<table width="776" border="0" cellspacing="0" cellpadding="0">
  <tr>
    <td>&nbsp;</td>
    <td width="476" height="20"><img src="bottom.gif" width="476" height="20"></td>
  </tr>
</table>
</body>
</html>
