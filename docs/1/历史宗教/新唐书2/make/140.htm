<html>
<head>
<title>列传第五十二  张源裴</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<table width="776" border="0" cellspacing="0" cellpadding="0">
  <tr> 
    <td rowspan="2" height="234" valign="top" width="139"><img src="left.gif" height="234" width="139"></td>
    <td rowspan="2" width="87" valign="top" align="right"><img src="middle.gif" width="87" height="234" usemap="#Map" border="0"><map name="Map"><area shape="rect" coords="4,7,83,27" href="139.htm"><area shape="rect" coords="3,87,83,107" href="content.htm"><area shape="rect" coords="5,166,80,189" href="141.htm"></map></td>
    <td rowspan="2" width="74" valign="top"><img src="right.gif" width="74" height="234"></td>
    <td rowspan="2" valign="top" width="476"> 
      <p><img src="up.gif" width="476" height="20"></p>
      <table width="460" cellspacing="0" cellpadding="0">
        <tr> 
          <td> 
            <p>&nbsp;</p>
            <p align="center" class="h">列传第五十二 张源裴</p>
          </td>
        </tr>
      </table>
      <br>
      <table width="460" border="0" cellspacing="0" cellpadding="0">
        <tr>
          <td>　　张嘉贞，字嘉贞，本范阳旧姓，高祖子吒，仕隋终河东郡丞，遂家蒲州，为猗氏人。以五经举，补平乡尉，坐事免。长安中，御史张循宪使河东，事有未决，病之，问吏曰：&quot;若颇知有佳客乎？&quot;吏以嘉贞对。循宪召见，咨以事。嘉贞条析理分，莫不洗然。循宪大惊，试命草奏，皆意所未及；它日，武后以为能，循宪对皆嘉贞所为，因请以官让。后曰：&quot;朕宁无一官自进贤邪？&quot;召嘉贞见内殿；以帘自鄣。嘉贞仪止秀伟，奏对偘偘，后异之。因请曰：&quot;臣草茅之人，未睹朝廷仪，陛下过听，引对禁近。今天威咫尺，若隔云雾，恐君臣之道有未尽也。&quot;后曰：&quot;善。&quot;诏上帘，引拜监察御史，擢循宪司勋郎中，酬其得人。
            <p>　　累迁兵部员外郎。时功状盈几，郎吏不能决，嘉贞为详处，不阅旬，廷无稽牒。进中书舍人。历梁秦二州都督、并州长史，政以严辨，吏下畏之。奏事京师，玄宗善其政，数慰劳。嘉贞自陈：&quot;少孤，与弟嘉佑相恃以长，今为鄯州别驾，愿内徙，使少相近，冀尽力报，死无恨。&quot;帝为徙嘉祐忻州刺史。</p>
            <p>　　突厥九姓新内属，杂处太原北，嘉贞请置天兵军绥护其众，即以为天兵使。明年入朝，或告其反，按无状，帝令坐告者。嘉贞辞曰：&quot;国之重兵利器皆在边，今告者一不当即罪之，臣恐塞言路，且为未来之患。昔天子听政于上，瞍赋，蒙诵，百工谏，庶人谤，今将坐之，则后无繇闻天下事。&quot;遂得减死。天子以为忠，且许以相。嘉贞因曰：&quot;昔马周起徒步，谒人主，血气方壮，太宗用之，能尽其才，甫五十而没。向使用少晚，则无及已。陛下不以臣不肖，必用之，要及其时，后衰无能为也。且百年寿孰为至者？臣常恐先朝露死沟壑，诚得效万一，无负陛下足矣！&quot;帝曰：&quot;第往，行召卿。&quot;</p>
            <p>　　及宋璟等罢，帝欲果用嘉贞，而忘其名。夜诏中书侍郎韦抗曰：&quot;朕尝记其风操，而今为北方大将，张姓而复名，卿为我思之。&quot;抗曰：&quot;非张齐丘乎？今为朔方节度使。&quot;帝即使作诏以为相。夜且半，因阅大臣表疏，举一则嘉贞所献，遂得其名，即以为中书侍郎、同中书门下平章事。迁中书令。居位三年，善傅奏，敏于裁遣。然强躁，论者恨其不裕。</p>
            <p>　　帝数幸东都，洛阳主簿王钧者，为嘉贞缮第，会以赃闻，有诏杖之朝堂。嘉贞畏蔑染，促有司速毙以灭言。秘书监姜晈得罪，嘉贞希权幸意，请加诏杖，已而晈死。会广州都督裴伷先抵罪，帝问法如何，嘉贞复援晈比，张说曰：&quot;不然，刑不上大夫，以近君也。士可杀不可辱。向晈得罪，官三品，且有功，若罪应死，即杀，独不宜廷辱，以卒伍待也。况劝贵在八议乎？事往不可咎，伷先岂容复滥哉？&quot;帝然之。嘉贞退，不悦曰：&quot;言太切。&quot;说曰：&quot;宰相，时来则为，非可长保。若贵臣尽杖，正恐吾辈及之，渠不为天下士君子地乎？&quot;</p>
            <p>　　初，嘉贞在兵部，而说已为侍郎。及皆相，说位其下，议论无所让，故说不平。未几，嘉佑拜金吾将军，兄弟要近，人颇惮媢。帝幸太原，嘉佑以赃闻，说訹嘉贞素服待罪，不谒，遂出为豳州刺史，说代其处。嘉贞衔悔，谓人曰：&quot;中书令幸二员，何相迫邪？&quot;逾年，为户部尚书、益州长史，判都督事，诏宴中书省，与宰相会。嘉贞衔说不已，于坐慢骂说，源乾曜、王盩共平解，乃得去。</p>
            <p>　　明年，王守一死，坐与厚善，贬台州刺史。俄拜工部尚书，为定州刺史，知北平军事，封河东侯。及行，帝赋诗，诏百官祖道上东门。久之，以疾丐还东都，诏医驰驿护视。卒，年六十四，赠益州大都督，谥曰恭肃。</p>
            <p>　　嘉贞性简疏，与人不疑，内旷如也，或时以此失。有嗜进者，汲引之，能以恩终始。所荐中书舍人苗延嗣、吕太一，考功员外郎员嘉静，殿中侍御史崔训，皆位清要，日与议政事。故当时语曰：&quot;令君四俊，苗、吕、崔、员。&quot;其始为中书舍人，崔湜轻之，后与议事，正出其上。湜惊曰：&quot;此终其坐。&quot;后十年而为中书令。嘉贞虽贵，不立田园。有劝之者，答曰：&quot;吾尝相国矣，未死，岂有饥寒忧？若以谴去，虽富田产，犹不能有也。近世士大夫务广田宅，为不肖子酒色费，我无是也。&quot;</p>
            <p>　　引万年主簿韩朝宗为御史，卒后十余岁，朝宗以京兆尹见帝曰：&quot;陛下待宰相，进退皆以礼，身虽没，子孙咸在廷。张嘉贞晚一息宝符，独未官。&quot;帝惘然，召拜左司御率府兵曹参军，赐名曰延赏。</p>
            <p>　　延赏虽蚤孤，而博涉经史，通吏治，苗晋卿尤器许，以女妻之。肃宗在凤翔，擢监察御史，辟署关内节度使王思礼府。思礼守北都，表为副，入迁刑部郎中。始，元载被用，以晋卿力，故厚遇延赏，荐为给事中、御史中丞。</p>
            <p>　　大历初，除河南尹、诸道营田副使。河、洛当兵冲，邑里墟榛，延赏政简约，轻傜赋，疏河渠，筑宫庙。数年，流庸归附，都阙完雄，有诏褒美。时罢河南、山南等副元帅，兵屯东都，诏延赏知留守，以兵属。居五年，治行第一，召还。</p>
            <p>　　会李少良劾元载阴罪，载斥其狂，下御史台治讯，而延赏适拜大夫，不满所私，出为淮南节度使。岁旱，民它迁，吏禁之。延赏曰：&quot;食者，人恃以活。拘此而毙，不如适彼而生。苟存吾人，何限为？&quot;乃具舟遣之，敕吏为修室庐，已逋债，而归者更增于旧。瓜步舟舻津凑，而遥系江南，延赏请度属扬州，自是行无稽壅。</p>
            <p>　　会母丧免，服除，累拜荆南、剑南西川节度使。建中中，西山兵马使张朏袭成都为乱，延赏奔鹿头戌。朏酣乱不设备，延赏谍知之，遣将叱干遂捕斩朏，复成都。自杨国忠讨南蛮，三蜀疲罄。及乘舆临狩，糜用百出。后更郭英軿、崔宁、杨子琳乱，益矜僭，公私萧然。延赏事为之制，薄入谨出，府库遂实。德宗在奉天，贡献踵道。及次梁，倚剑蜀为根本。即拜中书侍郎、同中书门下平章事。</p>
            <p>　　帝还，诏入秉政。初，吐籓寇剑南，李晟总神策军戌之，及还，以成都倡自随，延赏遣吏夺取，故晟衔之；至是，镇凤翔，帝所倚重，表陈宿憾，帝不得已，罢延赏为尚书左仆射，然雅意决用之，以晟尝为韩滉识擢，命滉移书道意。及俱入朝，滉从容邀晟平憾，且使荐延赏于帝，于是复拜平章事。既而宴禁中，帝出瑞锦一端分系之，以示和解。晟因为子请婚，延赏不许。晟曰：&quot;吾武夫虽有旧恶，杯酒间可解。儒者难犯，外睦而内含怒，今不许婚衅未忘也。&quot;</p>
            <p>　　先时，吐籓尚结赞请和，晟奏戎狄无信，不可许。滉亦请调军食峙边，无听和。帝疑将帅邀功生事，议未决。会滉卒，延赏揣帝意，遂罢晟兵，奏以给事中郑云逵代之。帝曰：&quot;晟有社稷功，俾自择代者。&quot;乃用邢君牙，而拜晟太尉兼中书令，奉朝请。是夏，吐蕃背约，劫浑瑊，将校多没，如晟等策。故事，临轩册拜三公，中书令读册，侍中赞礼，或阙，则宰相摄事。晟当拜，而延赏薄其礼，用尚书崔汉衡、刘滋代摄。</p>
            <p>　　时议遣刘玄佐复河、湟，延赏因建言：&quot;今官繁费广，州县残困，宜并省其员，悉收禀料粮课输京师，赏战士。&quot;帝许之。即诏：&quot;上州留上佐、录事参军、司户、司兵、司士各一员，余参军留半；中州减司士；上县令、尉具；中县省尉；京兆、河南府司录、判官，赤县丞、簿、尉，各省半；余府准上州。&quot;诏下，内外始怨。玄佐辞西讨，延赏更用李抱真。抱真怨延赏夺晟兵，不肯行。由是功臣解体。</p>
            <p>　　是年，除吏千五百员，当省者千余。道路訾谤，浸淫闻于上。延赏惧，请诏州县：&quot;或考先满、或摄掌遇停限而官见乏者，听在所择省员有干誉者权补，以才不以资。&quot;而大臣马燧、白志贞、韦伦表言省官太甚，不可行。会延赏疾困，不能事，宰相李泌一切奏复。卒，年六十一，赠太保，谥曰成肃。</p>
            <p>　　延赏更四镇，所至民颂其爱。及当国，饰情复怨，不称所望，亦早不幸，未及有所建明。然帝待遇厚，称其奏议有宰相体，专属以吏事，而以军食委李泌，刑法委柳浑，时以为任职。</p>
            <p>　　子弘靖。弘靖字元理，雅厚信直，以廕为河南参军。杜亚辟佐其府。亚疑牙将令狐运劫饷绢，弘靖直其枉，亚怒，斥出府。裴延龄为德阳公主治第，欲徙弘靖先朝，上疏自言，德宗异之，擢监察御史。累迁户部侍郎、陕州观察使，徙河中节度使。元和中，拜刑部尚书同中书门下平章事。</p>
            <p>　　吴少阳死，其子元济擅总留务，宪宗欲诛之。弘靖请先遣使者吊赠，待不恭，乃加兵，诏可。进中书侍郎，封高平县侯。</p>
            <p>　　武元衡遇害，贼未得，王承宗邸厮卒张晏被告，诏付御史台劾验，有状。弘靖疑御史傅致晏罪，言之帝，不听，遂诛晏，并讨承宗。弘靖曰：&quot;戎事并兴，鲜有济。不如悉力淮西，已平，乃治河朔。&quot;议再迕，乃归政，以检校吏部尚书、同平章事，为河东节度使。未及镇，诏伐承宗。弘靖自以谏不听，思自效，乃大阅兵，请身讨贼。诏许出军，无亲往。既王师无功，帝忆曩言，下诏褒美。弘靖亦遣使间道喻承宗，承宗款附。召拜吏部尚书，徙节宣武。宣武承韩弘虐政，代以宽简，民便安之。</p>
            <p>　　长庆初，刘总举所部内属，请弘靖为代，进检校司空，仍同中书门下平章事，充卢龙节度使。始入幽州，老幼夹道观。河朔旧将与士卒均寒暑，无障盖安舆，弘靖素贵，肩舆而行，人骇异。俗谓禄山、思明为&quot;二圣&quot;，弘靖惩始乱，欲变其俗，乃发墓毁棺，众滋不悦。旬一决事，宾客将吏罕闻其言。委成于参佐韦雍、张宗厚，又不通大体，朘刻军赐，专以法拫治之。官属轻侻酣肆，夜归，烛火满街，前后呵止，其诟责士皆曰&quot;反虏&quot;，尝曰：&quot;天下无事，而辈挽两石弓，不如识一丁字。&quot;军中以气自任，衔之。总之朝，诏以钱百万缗赉将士，弘靖取二十万市府杂费，有怨言。会雍欲鞭小将，蓟人未尝更笞辱，不伏，弘靖系之。是夕军乱，囚弘靖蓟门馆，掠其家赀婢妾，执雍等杀之。判官张澈始就职，得不杀，与弘靖同被囚。会诏使至，澈谓弘靖曰：&quot;公无负此土人，今天子使至，可因见众辨，幸得脱归。&quot;即推门求出。众畏其谋，欲迁别馆。澈大骂曰：&quot;汝何敢反！前日吴元济斩东市，李师道斩军中，同恶者，父母妻子肉饱狗鼠鸱鸦。&quot;众怒，击杀之。数日，吏卒稍自悔，诣馆谢弘靖，愿革心事之。三请，不对。众曰：&quot;公不赦我矣，军中可一日无帅乎？&quot;遂取硃克融主留后。诏贬弘靖太子宾客。分司东都。再贬吉州刺史。明年，出幽州，改抚州刺史，稍迁太子少师。卒，年六十五，赠太子太保。</p>
            <p>　　弘靖少有令问，杜鸿渐、杜佑皆器许。历台阁显级，人以为有辅相才。及居位，简默自处，无所规拂。幽蓟初效顺，不能因俗制变，故范阳复乱。家聚书画，侔秘府。先第在东都思顺里，盛丽甲当时，历五世无所增葺，时号&quot;三相张家&quot;云。子：文规、次宗。</p>
            <p>　　裴度秉政，引文规为右补阙。度出襄阳，贬温令，度奏置幕府。累转吏部员外郎。右丞韦温劾文规父昔被囚，逗留不赴难，不宜任省署。出为安州刺史，终桂管观察使。子彦远，博学有文辞，乾符中至大理卿。</p>
            <p>　　次宗，开成初为起居舍人。文宗始诏左右史立螭头下记宰相奏对，既退，帝召见审正是非。故开成时事为最详。以称职，兼集贤院直学士。文规左迁，改国子博士、史馆修撰。李德裕再当国，引为考功员外郎，知制诰。出澧、明二州刺史，卒。</p>
            <p>　　孙茂枢，字休府，及进士第。天祐中，累迁祠部郎中，知制诰。坐柳璨事，贬博昌尉。</p>
            <p>　　嘉祐，嘉贞弟，有干略。方嘉贞为相时，任右金吾卫将军，昆弟每上朝，轩盖驺导盈闾巷。时号所居坊曰&quot;鸣珂里&quot;。后贬浦阳府折冲。开元末，为相州刺史。旧刺史多死官，众疑畏。嘉祐以周总管尉迟迥死国难，忠臣也，立祠房解祓众心。三岁，入为左金吾将军。后吴克为刺史，又加神冕服，遂无患。</p>
            <p>　　源乾曜，相州临漳人。祖师民，隋刑部侍郎。父直心，高宗时太常伯，流死岭南。乾曜第进士。神龙中，以殿中侍御史黜陟江东，奏课最，频迁谏议大夫。景云后，公卿百官上巳、九日废射礼，乾曜以为：&quot;圣王教天下必制礼以正人情。君子三年不为礼，礼必坏；三年不为乐，乐必崩。古之择士，先观射礼，非取一时乐也。夫射者，别邪正，观德行，中祭祀，辟寇戎，古先哲王莫不递袭。比年以来，射礼不讲，所司丱费，而旧典为亏。臣愚谓所计者财，所亏者礼，故孔子不爱羊而存礼也。大射谓春秋不可废。&quot;</p>
            <p>　　开元初，邠王府吏犯法，玄宗敕左右为王求才长史，太常卿姜晈荐乾曜，自梁州都督召见，神气爽澈，占对有序，帝悦之，擢少府少监，兼邠王府长史。累进尚书左丞。四年，拜黄门侍郎、同紫微黄门平章事。逾月，与姚崇俱罢。</p>
            <p>　　会帝东幸，以京兆尹留守京师。治尚宽简，人安之。居三年，政如始至。仗内白鹰因纵失之，诏京兆督捕，获于野，絓榛死。吏惧得罪，乾曜曰：&quot;上仁明，不以畜玩置罪，苟其获戾，尹专之。&quot;遂入自劾失旨。帝一不问，众伏其知体而善引咎。</p>
            <p>　　八年，复为黄门侍郎、同中书门下三品，进位侍中。建言：&quot;大臣子并求京职，俊軿率任外官，非平施之道。臣三息俱任京师，请出二息补外，以示自近始。&quot;诏可。乃以子河南参军弼为绛州司功，太祝洁为郑尉。诏曰：&quot;乾曜身率庶寮以让，既请外其子，又复下迁。《传》不云乎：'范宣子让，其下皆让。''晋国之人，于是大和'，道之或行，仁岂远哉。其令文武官父子昆弟三人在京司者，分任于外。&quot;繇是公卿子弟皆出补。</p>
            <p>　　帝尝自较其考，与张说偕赐。时议者言：&quot;国执政所以同休戚，不崇异无以责功。&quot;帝乃诏中书、门下共食实户三百，堂封自此始。</p>
            <p>　　东封还，为尚书左丞相，兼侍中。久之，罢侍中，迁太子少师。避祖名，更授少傅，安阳郡公。帝幸东都，以老疾不任陪扈。卒，赠幽州大都督。</p>
            <p>　　乾曜性谨重，其始仕已四十余，历官皆以清慎恪敏得名。为相十年，与张嘉贞、张说、李元纮、杜暹同秉政，居中未尝廷议可否事，晚节唯唯联署，务为宽平惇大，故鲜咎悔。姜晈为嘉贞所排，虽得罪，讫不申救，君子讥焉。</p>
            <p>　　族孙光裕，亦有名，居官号清愿，抚诸弟友义。为中书舍人，与杨滔、刘令植同删著《开元新格》。历尚书左丞，会选诸司长官为刺史，光裕任郑州，为世良吏。卒官。</p>
            <p>　　子洧，以雍睦保家，士友推之。天宝中，为给事中、襄州刺史。安禄山犯河、洛、为江陵大都督长史以御贼，卒，赠礼部尚书，谥曰懿。</p>
            <p>　　裴耀卿，字焕之，宁州刺史守真次子也。数岁能属文，擢童子举，稍迁秘书省正字、相王府典签，与掾丘悦、文学韦利器更直，备顾问，府中号&quot;学直&quot;。王即帝位，授国子主簿，累迁长安令。旧有配户和市法，人厌苦，耀卿一切责豪门坐贾，豫给以直，绝僦欺之敝。及去，人思之。</p>
            <p>　　为济州刺史，济当走集，地广而户寡。会天子东巡，耀卿置三梁十驿，科敛均省，为东州知顿最。封禅还，次宋州，宴从官，帝欢甚，谓张说曰：&quot;前日出使巡天下，观风俗，察吏善恶，不得实。今朕有事岱宗，而怀州刺史王丘饩牵外无它献，我知其不市恩也；魏州刺史崔沔遣使供帐，不施锦绣，示我以俭，此可以观政也；济州刺史裴耀卿上书数百言，至曰'人或重扰，则不足以告成'，朕置书座右以自戒，此其爱人也。&quot;</p>
            <p>　　俄徙宣州。前此大水，河防坏，诸州不敢擅兴役。耀卿曰：&quot;非至公也。&quot;乃躬护作役，未讫，有诏徙官。耀卿惧功不成，弗即宣，而抚巡饬厉愈急。堤成，发诏而去。济人为立碑颂德。历冀州，入拜户部侍郎。</p>
            <p>　　开元二十年，副信安王祎讨契丹，又持帛二十万赐立功奚官，耀卿曰：&quot;币涉寇境，不可以不备。&quot;乃令先与期，而分道赐之，一日毕。突厥、室韦果邀险来袭，耀卿已还。</p>
            <p>　　迁京兆尹。明年秋，雨害稼，京师饥。帝将幸东都，召问所以救人者。耀卿曰：&quot;陛下既东巡，百司毕从，则太仓、三辅可遣重臣分道赈给，自东都益广漕运，以实关辅，关辅既实，则乘舆西还，事蔑不济。且国家大本在京师，但秦地狭，水旱易匮。往贞观、永徽时，禄禀者少，岁漕粟二十万略足；今用度浸广，运数倍且不支，故数东幸，以就敖粟。为国大计，臣愿广陕运道，使京师常有三年食，虽水旱不足忧。今天下输丁约四百万，使丁出百钱为陕、洛运费，又益半为营窖用，分纳司农，河南、陕州。又令租米悉输东都。从都至陕，河益湍沮，若广漕路，变陆为水，所支尚赢万计。且江南租船候水始进，吴工不便河漕，处处停留，易生隐盗。请置仓河口，以纳东租，然后官自顾载，分入河、洛。度三门东西各筑敖仓，自东至者，东仓受之；三门迫险，则旁河凿山，以开车道，运十数里，西仓受之。度宜徐运抵太原仓，趋河入渭，更无留阻，可减费钜万。&quot;天子然其计，拜黄门侍郎、同中书门下平章事，充转运使。</p>
            <p>　　于是置河阴、集津、三门仓，引天下租繇盟津溯河而西。三年积七百万石，省运费三十万缗。或曰：&quot;以此缗纳于上，足以明功。&quot;答曰：&quot;是谓以国财求宠，其可乎？&quot;敕吏为和市费。迁侍中。</p>
            <p>　　二十四年，以尚书左丞相罢，封赵城侯。夷州刺史杨浚以赃抵死，有诏杖六十，流古州。耀卿上言：&quot;刺史、县令异诸吏，为人父母，风化所瞻。令使裸躬受笞，事太逼辱。法至死，则天下共之。然一朝下吏，屈挫牵顿，民且哀怜，是忘免死之恩，而有伤心之痛，恐非崇守长、劝风俗意。又杂犯抵死无杖刑，必三覆后决，今非时不覆，或夭其命，非所以宽宥之也。凡大暑决囚多死，秋冬乃有全者。请今贷死决杖，会盛夏生长时并停，则有再生之实。&quot;</p>
            <p>　　是时，特进盖嘉运破突骑施还，诏为河西、陇右节度使，因令经略吐籓。嘉运以新立功，日酣遨未赴屯。耀卿言于帝曰：&quot;嘉运精劲勇烈诚有余，然臣见其夸言骄色，窃忧之，恐不足与立事。今盛秋防边，日月已薄，当与军中士卒相见。若不素讲，虽决在一时，恐非制胜万全之义。且兵未及训，不能知法；士未怀惠，不可共心。使幸而有楞，非师出以律之善。又万人之命倚于将，示不得已，故凿凶门而出。今酣呶朝夕，胖肆自安，非爱人忧国者，不可不察。苟不易帅，宜严诏申约，以督其行。&quot;帝乃促嘉运诣部，卒无功还。</p>
            <p>　　天宝初，进尚书左仆射，俄改右仆射，而李林甫代之。上日，林甫到本省，具朝服剑佩，博士导，郎官唱案。礼毕，就耀卿听事，乃常服，以赞者主事导唱。林甫惊曰：&quot;班爵与公同，而礼数异，何也？&quot;&quot;耀卿曰：&quot;比苦眩，不堪重衣。又郎、博士纷泊，非病士所宜。&quot;林甫默然惭。居一岁，卒，年六十三，赠太子太傅，谥曰文献。子综，吏部郎中。综子佶。</p>
            <p>　　佶字弘正，幼能文。第进士，补校书郎，判等高，授蓝田尉。德宗诏发畿县民城奉天，严郢为京兆，政刻急，本曹尉韦重规妻乳且疾，不敢免。佶请代役，要如程，当时称其义。</p>
            <p>　　帝幸梁，佶奔见行在，授补阙。李怀光以河中叛，佶建议请讨，帝深器之。诏用卢杞为饶州刺史，与谏官执不可。历迁谏议大夫。黔中观察使。韦士文为夷獠所逐，诏佶代之，部夷安服。</p>
            <p>　　历同州刺史、中书舍人，迁尚书右丞。时李巽以兵部尚书领盐铁，将迁使局就本曹，经构已半，会佶至，以为不可。巽虽怙恩而强，犹撤之，时重其有守。改吏部侍郎，以疾为国子祭酒、工部尚书。卒，赠吏部尚书，谥曰贞。</p>
            <p>　　佶清劲明锐，所与友皆第一流，郑余庆尤厚善。既殁，余庆为行服，士林美之。</p>
            <p>　　赞曰：开元之盛，所置辅佐，皆得贤才，不者若张、源等，犹惓事职，其建明有足称道。朝多君子，信太平基欤！张氏三世宰相，然器有所穷，嘉贞穷于俗，延赏穷于忮，弘靖穷于权，惜哉！</p>
          </td>
        </tr>
      </table>
      <p>&nbsp;</p>
      <table width="460" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='139.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='141.htm'>下一页 </a></div>
                </td>
              </tr>
            </table>
            <p align=center>作者：[宋]欧阳修、宋祁 
            <hr width=90%>
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
          </td>
        </tr>
      </table>
      <p align="center" class="h">&nbsp; </p>
      </td>
  </tr>
  <tr> </tr>
</table>
<table width="776" border="0" cellspacing="0" cellpadding="0">
  <tr>
    <td>&nbsp;</td>
    <td width="476" height="20"><img src="bottom.gif" width="476" height="20"></td>
  </tr>
</table>
</body>
</html>
