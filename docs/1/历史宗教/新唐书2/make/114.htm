<html>
<head>
<title>列传第二十六  萧瑀</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<table width="776" border="0" cellspacing="0" cellpadding="0">
  <tr> 
    <td rowspan="2" height="234" valign="top" width="139"><img src="left.gif" height="234" width="139"></td>
    <td rowspan="2" width="87" valign="top" align="right"><img src="middle.gif" width="87" height="234" usemap="#Map" border="0"><map name="Map"><area shape="rect" coords="4,7,83,27" href="113.htm"><area shape="rect" coords="3,87,83,107" href="content.htm"><area shape="rect" coords="5,166,80,189" href="115.htm"></map></td>
    <td rowspan="2" width="74" valign="top"><img src="right.gif" width="74" height="234"></td>
    <td rowspan="2" valign="top" width="476"> 
      <p><img src="up.gif" width="476" height="20"></p>
      <table width="460" cellspacing="0" cellpadding="0">
        <tr> 
          <td> 
            <p>&nbsp;</p>
            <p align="center" class="h">列传第二十六 萧瑀</p>
          </td>
        </tr>
      </table>
      <br>
      <table width="460" border="0" cellspacing="0" cellpadding="0">
        <tr>
          <td>　　萧瑀，字时文，后梁明帝子也。九岁，封新安王。国除，以女兄为隋晋王妃，故入长安。瑀爱经术，善属文。性鲠急，鄙远浮华。尝以刘孝标《辩命论》诡悖不经，乃著论非之，以为：&quot;人禀天地而生而谓之命，至吉凶祸福则系诸人。今一于命，非先王所以教人者。&quot;通儒柳顾言、诸葛颍叹曰：&quot;是足针孝标膏肓矣！&quot;
            <p>　　晋王为太子，授右千牛。即帝位，妃为后，而瑀浸亲宠，频迁尚衣奉御、检校左翊卫鹰扬郎将。感末疾，不呼医，曰：&quot;天若假吾余年，因得为遁阶矣！&quot;后闻，责谓曰：&quot;尔亡国后不安小官，而高为怪语，罪不测。&quot;瑀复治疾，良已。拜内史侍郎，数言事忤旨，稍见忌。</p>
            <p>　　帝至雁门，为突厥所围，瑀谋曰：&quot;夷俗，可贺敦与兵马事，况义成公主以帝女为之。若走一介使镌喻，宜不战而解。又众商陛下已平突厥，方复事辽东，故怠不肯战。愿下诏赦高丽，专讨突厥，则人自奋矣。&quot;帝从之。既而主诡辞谓突厥，果解围去。然帝素意伐辽，又衔瑀以谋擫其机，谓群臣曰：&quot;突厥何能为，瑀乘未解时乃绐恐我！&quot;遂出瑀为河池郡守。部有钞贼万人，吏不制，瑀募勇敢士击降之，悉捐赀畜赐有功。又击走薛举众数万。</p>
            <p>　　高祖入京师，招之，挈郡自归，授光禄大夫，封宋国公，拜民部尚书。秦王领右元帅，攻洛阳，署瑀府司马。武德元年迁内史令，帝委以枢管，内外百务悉关决。或引升御榻，呼曰萧郎。瑀自力孜孜，抑过绳违无所惮。上便宜，每见纳用。手诏曰：&quot;得公言，社稷所赖，朕既宝之，故赐黄金一函，公其勿辞。&quot;</p>
            <p>　　是岁，州置七职，秦王为雍州牧，以瑀为州都督。诏尝下中书，未即行，帝让其稽，瑀曰：&quot;隋季内史诏敕多违舛，百司不知所承。今朝廷初基，所以安危者系号令。比承一诏，必覆审，使先后不谬，始得下，此所以稽留也。&quot;帝曰：&quot;若尔，朕何忧乎？&quot;初，瑀关内田宅悉赐勋家，至是，还给之。瑀尽以分宗族，独留庙室奉祠。王世充平，进尚书右仆射。七年，以荧惑犯右执法，避位，不许。久之，迁左仆射。</p>
            <p>　　贞观初，房玄龄、杜如晦新得君，事任稍分，瑀不能无少望，乘罅切诋，辞旨疏躁。太宗怒，废于家。俄拜特进、太子少师，复为左仆射，实封六百户。帝问瑀：&quot;朕欲长保社稷，奈何？&quot;瑀曰：&quot;三代有天下所以能长久者，类封建诸侯以为籓屏。秦置守令，二世而绝。汉分王子弟，享国四百年。魏、晋废之，亡不旋跬。此封建之有明效也。&quot;帝纳之，始议封建。坐与陈叔达忿争御前不恭，免。岁余，起为晋州都督。入拜太常卿，迁御史大夫，参预朝政。瑀谕议明辩，然不能容人短，意或偏驳不通，而向法深，房玄龄、魏征、温彦博颇裁正之，其言多黜，瑀亦不平。会玄龄等小过失，瑀即痛劾，不报，由是自失，罢为太子少傅，加特进，复为太常卿。拜河南道巡省大使。九年，复参预政事。</p>
            <p>　　帝尝曰：&quot;武德季，太上皇有废立议，顾朕挟不赏之功，于昆弟弗见容，瑀于尔时不可以利怵死惧，社稷臣也。&quot;因赐诗曰：&quot;疾风知劲草，版荡识诚臣。&quot;又曰：&quot;公守道耿介，古无以过，然善恶太明，或有时而失。&quot;瑀顿首谢曰：&quot;既蒙教，又许以忠亮，虽死日，犹生年也。&quot;魏征曰：&quot;臣有逆众持法，主恕之以公；孤特守节，主恕之以介。昔闻其言，乃今见之。使瑀不遇陛下，庸能自保邪？&quot;晋王为皇太子，拜太子太保、同中书门下三品。帝曰：&quot;三师，以德导太子者也，礼不尊，则无所取法。&quot;乃诏：&quot;师入谒，太子出门迎拜，师答拜；每门，让乃入；师坐，然后坐；书前后著名，称惶恐。&quot;瑀素贵，但中狭。每燕见，辄言：&quot;玄龄辈朋党盗权，若胶固然，特未反耳。帝曰：&quot;知臣莫若君。朕虽不明，宁顿懵臧否？&quot;因为瑀晓解，瑀以帝有所偏信，帝积久亦不平。瑀好浮屠法，间请舍家为桑门，帝许之矣，复奏自度不能为，又足疾不入谒，帝曰：&quot;瑀岂不得其所邪？&quot;乃诏夺爵，下除商州刺史。未几，复其封，加特进。卒，年七十四。遗命敛以单衣，无卜日。诏赠司空、荆州都督，陪葬昭陵。太常谥曰肃，帝以其性忌，改谥贞褊。</p>
            <p>　　子锐，尚襄城公主，为太常少卿。</p>
            <p>　　钧，瑀从子，有才誉。永徽中，累迁谏议大夫、弘文馆学士。左武候属卢文操跳堞盗库财，高宗以其职主干，当自盗罪死。钧曰：&quot;囚罪诚死，然恐天下闻，谓陛下重贷轻法，任喜怒杀人。&quot;帝曰：&quot;真谏议也。&quot;诏原死。太常工为宫人通讯遗，诏杀之，且附律。钧言：&quot;禁当有渐，虽附律，工不应死。&quot;帝曰：&quot;如姬窃符，朕以为戒，今不滥工死，然喜得忠言。&quot;即宥工，徙远裔。终太子率更令。</p>
            <p>　　子瓘，为渝州长史，居母丧，以毁卒。</p>
            <p>　　钧兄子嗣业，少从炀帝后入突厥，贞观九年归，以其知虏曲折，诏领突厥众。擢累鸿胪卿，兼单于都护府长史。调露中，突厥叛，嗣业与战，败绩。高宗责曰：&quot;我不杀薛仁贵、郭待封，故使尔至此。然尔门与我家有雅旧，故贷死。&quot;乃流桂州。</p>
            <p>　　嵩，瓘子，貌伟秀，美须髯。始，娶会稽贺晦女，僚婿陆象先，宰相子，时为洛阳尉，已有名，士争往交，而嵩汩汩未仕，人不之异。夏荣者善相，谓象先曰：&quot;君后十年，贵冠人臣，然不若萧郎位高年艾，举门蕃炽。&quot;时人不许。</p>
            <p>　　神龙元年，始调洺州参军事。桓彦范为刺史，待以异礼。河北黜陟使姜师度表为判官。开元初，擢中书舍人。时崔琳、正丘、齐澣皆有名，以嵩少术学，不以辈行许也，独姚崇称其远到。历宋州刺史，迁尚书左丞。</p>
            <p>　　十四年，以兵部尚书领朔方节度使。既赴军，有诏供帐饯定鼎门外，玄宗赋诗劳行。会吐蕃大将悉诸逻恭禄及烛龙莽布支陷瓜州，执刺史田元献；回纥又杀凉州守将王君，河、陇大震。帝择堪任边者，徙嵩河西节度使，判凉州事，封兰陵县子。嵩表裴宽、郭虚己、牛仙客置幕府，以建康军使张守珪为瓜州刺史，完树陴坞，怀保边人。于时悉诸逻恭禄威詹诸部，吐蕃倚其健噬边，嵩乃纵反间，示疑端，赞普果诛之。使悉末明攻瓜州，守珪拒甚力，虏引却。会鄯州都督张志亮破贼青海西，嵩又遣副将杜宾客率强弩四千与吐蕃战祁连城下，自晨斗迄晡，乃大溃，斩一将，虏哭震山谷。露布至，帝大悦，授嵩同中书门下三品，又官一子，恩顾第一。</p>
            <p>　　十七年，进兼中书令。自张说罢宰相，令缺四年，嵩得之，然常遥领河西节度。在公慎密，人莫见其际。子衡，尚新昌公主。嵩妻入谒，帝呼为亲家，仪物贵甚。俄封徐国公。</p>
            <p>　　初，裴光庭与嵩数不协，光庭卒，帝委嵩择相，嵩推韩休。及休同位，峭正不相假，至校曲直帝前。嵩惭，乞骸骨。帝慰之曰：&quot;朕未厌卿，何庸去乎？&quot;嵩伏曰：&quot;臣待罪宰相，爵位既极，幸陛下未厌，得以乞身。有如厌臣，首领且不保，又安得自遂？&quot;因流涕。帝为改容曰：&quot;卿言切矣，朕未能决。弟归，夕当有诏。&quot;俄遣高力士诏嵩曰：&quot;朕将尔留，而君臣谊当有始有卒者。&quot;乃授尚书右丞相，与休皆罢。是日，荆州进黄甘，帝以紫帉包赐之。擢子华给事中。</p>
            <p>　　久之，进太子太师。而幽州节度使张守珪坐赂中人牛仙童得罪，李林甫素忌嵩，因言嵩尝以城南墅遗仙童，贬青州刺史。寻复拜太子太师。固请老，见许。嵩退，脩莳园区，优游自怡。家饶财，而华为工部侍郎，衡以尚主位三品，就养，年逾八十，士艳其荣。天宝八载卒，赠开府仪同三司。</p>
            <p>　　华，谨重方雅，有家法，嗣爵。天宝末，为兵部侍郎。禄山乱，陷贼，逼守魏州。郭子仪攻安庆绪于相州，华间道奉表，欲举魏以应，为贼所执。会崔光远得魏州，破械出之。魏人德华庇免，争来诣光远乞留，有诏即授刺史。思明反，子仪惧复失华，乃表崔光远代之，而召置军中。相州兵溃，华还朝，犹以污贼降试秘书少监。稍迁尚书右丞，擢河中晋、绛节度使。上元初，以中书侍郎同中书门下平章事。李辅国用事，求宰相，华拒之，辅国怨。会肃宗大渐，矫诏罢华为礼部尚书，引元载以代。方代宗谅暗，载助辅国，贬华为峡州司马，卒。二子：恒、悟。</p>
            <p>　　复，字履初，衡子。生戚里，姻从豪汰，以服御舆马相夸，复常衣垢弊，居一室，学自力，非名士夙儒不与游，以清操显。华每叹曰：&quot;此子当兴吾宗！&quot;推主廕为宫门郎。广德中，岁大饥，家百口，不自振，议鬻昭应墅。宰相王缙欲得之，使弟纮说曰：&quot;以君才宜在左右，胡不以墅奉丞相取右职？&quot;复曰：&quot;鬻先人墅以济孀单，吾何用美官，使门内馁且寒乎？&quot;缙憾之，由是废。数岁，乃历歙、池二州刺史，治状应条。迁湖南观察使。改同州刺史，岁歉，州有京畿观察使储粟，复辄发以贷人，有司劾治，诏削阶，停刺史。或吊之，复曰：&quot;苟利于人，胡责之辞！&quot;久乃拜兵部侍郎。</p>
            <p>　　普王为襄汉元帅，进复户部尚书、统军长史。旧制谓&quot;行军长史&quot;，德宗以复父讳更之。未行，扈狩奉天。帝恶庳隘，欲西如凤翔依张镒。复曰：&quot;凤翔乃泚旧兵，今泚悖乱，当有同恶者。虽镒，臣畏不免。&quot;帝曰：&quot;朕业行，留一日以验尔言！&quot;俄而镒为李楚琳所害，于是拜吏部尚书、同中书门下平章事。</p>
            <p>　　复尝言：&quot;艰难以来，始用宦者监军，权望太重，是曹正可委宫掖事，兵要政机，叵使参领。&quot;帝不听。又言：&quot;陛下厥初清明，自杨炎、卢杞妨命秽盛德，播越及兹。今阽于危，当惩乂前败。&quot;因述君臣大端，即自言：&quot;若使臣依阿偷免，不敢当宰相。&quot;杞对上或谄谀阿匼，复厉言：&quot;杞词不正！&quot;帝色眙，谓左右曰：&quot;复慢我。&quot;因诏复充山南、江淮、湖南、岭南等道宣抚、安慰使。</p>
            <p>　　兴元初，进门下侍郎。初，淮南陈少游左附李希烈，而张镒判官韦皋杀邠、陇叛卒，不应楚琳。复还执政，建言：&quot;陛下反正，功臣已贵矣，唯甄善汰恶为未明。少游位将相，首臣贼，皋名浅官下，独挺挺抗忠。如以皋代少游，则天下嘹然知逆顺之理。&quot;帝许之。复出，中官马钦绪揖宰相刘从一，附耳语，既而从一密谂复曰：&quot;有诏与公议向所奏，不欲李勉、卢翰闻知。&quot;复曰：&quot;尧、舜有'佥曰'之言，朝廷大事尚当谋及公卿。如勉等非其人，当罢去。既曰宰相，而谋议可独避之乎？今与公行此或可，第恐浸以生常，政由是敝。&quot;从一以闻，帝不悦。复辞疾上政事，许之。</p>
            <p>　　弟升，尚郜国大长公主，肃宗女也。升早卒，主以奸蛊事再得罪废，诸子悉逐丑地，女为皇太子妃，太子请离婚，帝衔曩忮，故复坐是检校太子左庶子，废居饶州。贞元四年卒，年五十七。</p>
            <p>　　复望阀高华，厉名节，不通狎流俗。及为相，临事严方，数咈帝意，故居位亟解。然性孝友，既贬晏然，口未尝言所累。</p>
            <p>　　复子湛。湛子置，咸通中位宰相，无显功，史逸其传。</p>
            <p>　　俯，字思谦，恒子。贞元中，及进士第，又以贤良方正对策异等，拜右拾遗。元和六年，召为翰林学士，凡三年，进知制诰。会张仲方以李吉甫数调发疲天下，訾其谥，宪宗怒，逐仲方，而俯坐与善，夺学士，下除太仆少卿。皇甫镈荐为御史中丞。镈与令狐楚皆善俯，两人同辅政，数称其善，故帝待俯厚。袭徐国公。穆宗立，逐镈，议所以代者，楚荐之，授中书侍郎、同中书门下平章事，进门下侍郎。</p>
            <p>　　吐蕃寇泾州，调兵护边，帝因问：&quot;兵法有必胜乎？&quot;俯曰：&quot;兵凶器，圣人不得已用之，故武不可玩，玩则无震。夫以仁讨不仁，以义讨不义，先招怀，后掩袭，故有不杀厉，不禽二毛，不犯田稼，其救人如免水火，此必胜术也。若乃以小不忍轻任干戈，师曲而敌怨，非徒不胜，又将自危，是以圣王慎于兵。&quot;帝重其言。尝诏俯撰王承宗先铭，俯奏：&quot;承宗比不臣，迷而后复，臣不忍称道其先。又辞成当有饷谢，拒之，则非朝廷抚纳意；受之，臣谊不当取。&quot;帝善而止。</p>
            <p>　　令狐楚罢执政，西川节度使王播赂权幸求宰相，俯劾播纤佞不可污台宰，帝不许。自请罢，冀有感寤，帝亦不省。俄罢为尚书左仆射，用播为盐铁使，后卒相，俯自谓辅政浅，固辞仆射，换吏部尚书。又避选事，徙兵部，移病求分司，不许。授太子少保，为同州刺史。复以少保分司东都。</p>
            <p>　　性简洁，以声利为污，疾邪太甚，孤特一概，故轻去位无所藉。文宗即位，召授少师，称疾力不拜，乃还左仆射，许致仕。庄恪太子时，议选旧德，保辅东宫，复以少师召，辄上还制书，坚辞。即迁太子太傅，优诏褒尚。开成初，弟俶为楚州刺史，召见。帝曰：&quot;俯先帝贤宰相，筋力未衰，可一来，尔善道朕意。&quot;乃以诏书并绢三百因俶致之。俯终不起，以寿卒。</p>
            <p>　　母韦，贤明，治家严，俯虽宰相，侍左右如褐衣时。居丧哀毁。既老，家于洛，岁时宾客请谢，以为烦，乃舍济源墅，自放山野，优游穷年。然其居位颇介谨持法，重名器，狭于用人，每除吏，常忧不称，鲜有简拔。</p>
            <p>　　穆宗初，两河底定，俯与段文昌当国，谓四方无虞，遂议大平事，以为武不可黩，劝帝偃革尚文，乃密诏天下镇兵，十之，岁限一为逃、死，不补，谓之销兵。既而籍卒逋亡，无生业，曹聚山林间为盗贼。会硃克融、王廷凑乱燕、赵，一日悉收用之。朝廷调兵不克，乃召募市人乌合，战辄北，遂复失河朔矣。</p>
            <p>　　赞曰：俯议销兵，宁不野哉！当此时，河朔虽挈地还天子，而悍卒顽夫开口仰食者故在，彼皆不能自返于本业者也。又硃克融等客长安，饿且死，不得一官，而俯未有以措置，便欲去兵，使群臣失职，一日叫呼，其从如市，幽、魏相挺，复为贼渊，可谓见豪末而不察舆薪矣。宰相非其人，祸可既乎！</p>
            <p>　　仿，字思道，悟子。大和中，擢进士第。除累给事中。宣宗力治，喜直言，尝以李璲为岭南节度使，使者已赐节，而仿封还诏书。帝方作乐，不暇命使，遣优工趋出追之，未及璲所而还。后以封敕脱误，法当罚，侍讲学士孔温裕曰：&quot;给事中驳奏，为朝廷论得失，与有司奏事不类，不应罚。&quot;诏可。</p>
            <p>　　令狐綯用李琢经略安南，琢以暴沓免，俄起为寿州团练使，仿劾奏琢无所回，时推其直。自集贤学士拜岭南节度使。南方珍贿丛夥，不以入门。家人病，取槁梅于厨以和剂，仿知，趣市还之。</p>
            <p>　　咸通初，为左散骑常侍。懿宗怠政事，喜佛道，引桑门入禁中为祷祠事，数幸佛庐，广施予。仿谏，以为：&quot;天竺法割爱取灭，非帝王所尚慕。今笔梵言，口佛音，不若惩谬赏滥罚，振殃祈福。况佛者可以悟取，不可以相求。&quot;帝虽昏纵，犹嘉叹其言。后官数迁，拜义成军节度使。滑州濒河，累岁水坏西北防，仿徙其流远去，树堤自固，人得以安。以兵部尚书再判度支，进中书侍郎、同中书门下平章事。再迁司空、兰陵县侯。时天下盗起，宦人持兵柄，仿以鲠正为权近所忌。卒，年八十。</p>
            <p>　　子廪，字富侯。第进士，迁尚书郎。仿领南海，解官往侍。为人退约少合。南海多谷纸，仿敕诸子缮补残书。廪谏曰：&quot;州距京师且万里，书成不可露赍，必贮以囊笥，贪者伺望，得无薏苡嫌乎？&quot;仿曰：&quot;善，吾思不及此。&quot;乃止。广明初，以谏议大夫知制诰，请厉止夜行以备贼谍，出太仓粟贱估以济贫民。俄迁京兆尹。田令孜养子有罪亡，击捕吏，系狱，请救踵门，廪不纳，杖杀之，内外畏詟。令孜拒黄巢，以廪为粮料使，辞疾，贬贺州司户参军事。会襄王窃据，挈族逃河朔，镇冀节度使王镕厚礼之。光化中，以给事中召，不至，卒。</p>
            <p>　　遘，字得圣，置子。咸通中，擢进士第，辟节度府。入朝，拜右拾遗。与韦保衡联第，而遘姿宇秀伟，气孤峻，尝慕李德裕为人。保衡才下，诸儒靳薄之，不甚齿，独呼遘太尉，保衡憾焉。于是保衡已为相，摭遘罪，繇起居舍人斥播州司马。道三峡，方迫畏不瞑，若有人谓曰：&quot;公无恐，予为公呵御。&quot;遘悦悟。俄谒白帝祠，见帝貌类向所睹，异之。未几，保衡死，召为礼部员外郎。乾符中，累擢户部侍郎、翰林学士承旨。</p>
            <p>　　僖宗入蜀，以兵部判度支，次绵州，拜同中书门下平章事。始，王鐸主贡举而得遘，及是，与鐸并位。鐸年老，尝入对踣殿中，遘掖起之。帝喜曰：&quot;遘善事长，大臣和，予之幸也！&quot;遘曰：&quot;不止以长，乃鐸门生。&quot;帝笑曰：&quot;鐸选士，朕选宰相，卿无负我！&quot;遘顿首谢。从还京师，累拜司空，封楚国公。</p>
            <p>　　遘负大节，以王佐自任。既当国，风采峭整，天子器之。时籓镇多兴于盗贼，横放莫能制，权纲漼弛。支详在徐州，引散骑常侍李损子凝吉为佐，会牙将时溥逐详而取节度，溥为饔干所毒，不死，或谗凝吉为详报仇者，溥怒杀之。损时在朝，溥即上言损连谋，请并诛。田令孜受溥金，劾损，付御史狱，中丞卢渥傅成其罪。御史王华嫉恶甚，表损不知状。令孜请移神策狱，华不奉诏，奏言：&quot;损近臣，法当死即死，独不宜取辱于宦人手。&quot;遘即时叩延英争曰：&quot;凝吉以冤就屠，已不可言。损与子音问不接且数期，安得谓同谋哉？溥恃功坏天子法，请案近臣，卑侮王室，有无将之萌。今损可无罪诛，祸且及臣辈。&quot;帝寤，止免官。当此时，令孜持禁军，权宠可炙，公卿无不附顺，唯遘未尝少下。</p>
            <p>　　后令孜取安邑池盐给卫军，王重荣固争，乃徙重荣它镇，不受诏。令孜以兵讨之，重荣引沙陀拒王师。王师败，逐而西，帝惊，幸凤翔。诸节度共劾令孜生事，离间大臣。遘素恶之，与裴澈计，共召硃玫于邠。玫起邠兵五千奉迎，与沙陀等连和。令孜迫帝幸陈仓，夜出，百官不及从。玫怒令孜，并望帝不谅其心，谓遘曰：&quot;上奔播六年，中原之人，与贼肝髓流野，得复宗庙，遗老残民闻舆马音，流涕相欢。上曾不念，以诸侯勤王功为敕使之宠。今奸臣为国产怨，我奉命而来，返以为胁君。群臣报国极矣，战力殚矣，尚能垂头塌翅求生于黄门哉！丧君有君，公其图之。&quot;遘曰：&quot;上无负天下，顾为令孜掣制，每言必涕数行下。陈仓之行，又劫于兵。公诚有忧王室意，宜还籓奉表，请天子复国，策无宜此。&quot;玫曰：&quot;诸王才可任天下者不乏。&quot;遘曰：&quot;人非伊、霍，欲为祸首，未或利也。&quot;玫退曰：&quot;我择一王为帝，违者斩，尚何事？&quot;乃立嗣襄王煴，而召遘作册，遘苦辞，玫更委郑昌图，滋恨遘。及还长安，使昌图相煴，罢遘为太子太保。移疾不出。方其弟蘧为永乐令，往从之。帝还宫，宰相孔纬与遘雅隙，乃劾尝为伪臣，即赐死其所，实光启三年。</p>
            <p>　　遘见柄任凡五期，行完而材，逢世多故，召愎臣以济乱，身污伪署，不得其死，人为哀之。</p>
            <p>　　定，字梅臣，瑀曾孙。以廕起家陕州参军事、金城丞。莅事清挺。选补黜陟使裴遵庆表为判官，还调万年主簿。历左右司郎中。为元载所恶，外迁袁、润等六州刺史。大历中，有司差天下刺史治最，定与常州萧复、豪州张镒为第一，而劭桑稼，均赋税，业徠游口，在镒、复右。迁户部侍郎、太常卿。硃泚泚反，诡姓名为张诞，匿里中，与蒋沇不浼于贼。事平，擢太子少师。卒，年七十七，赠太子太师。</p>
            <p>　　赞曰：梁萧氏兴江左，实有功在民，厥终无大恶，以浸微而亡，故余祉及其后裔。自瑀逮遘，凡八叶宰相，名德相望，与唐盛衰。世家之盛，古未有也。</p>
          </td>
        </tr>
      </table>
      <p>&nbsp;</p>
      <table width="460" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='113.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='115.htm'>下一页 </a></div>
                </td>
              </tr>
            </table>
            <p align=center>作者：[宋]欧阳修、宋祁 
            <hr width=90%>
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
          </td>
        </tr>
      </table>
      <p align="center" class="h">&nbsp; </p>
      </td>
  </tr>
  <tr> </tr>
</table>
<table width="776" border="0" cellspacing="0" cellpadding="0">
  <tr>
    <td>&nbsp;</td>
    <td width="476" height="20"><img src="bottom.gif" width="476" height="20"></td>
  </tr>
</table>
</body>
</html>
