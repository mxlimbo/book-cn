<html>
<head>
<title>列传第十六  温皇甫二李姜崔</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<table width="776" border="0" cellspacing="0" cellpadding="0">
  <tr> 
    <td rowspan="2" height="234" valign="top" width="139"><img src="left.gif" height="234" width="139"></td>
    <td rowspan="2" width="87" valign="top" align="right"><img src="middle.gif" width="87" height="234" usemap="#Map" border="0"><map name="Map"><area shape="rect" coords="4,7,83,27" href="103.htm"><area shape="rect" coords="3,87,83,107" href="content.htm"><area shape="rect" coords="5,166,80,189" href="105.htm"></map></td>
    <td rowspan="2" width="74" valign="top"><img src="right.gif" width="74" height="234"></td>
    <td rowspan="2" valign="top" width="476"> 
      <p><img src="up.gif" width="476" height="20"></p>
      <table width="460" cellspacing="0" cellpadding="0">
        <tr> 
          <td> 
            <p>&nbsp;</p>
            <p align="center" class="h">列传第十六 温皇甫二李姜崔</p>
          </td>
        </tr>
      </table>
      <br>
      <table width="460" border="0" cellspacing="0" cellpadding="0">
        <tr>
          <td>　　温大雅，字彦弘，并州祁人。父君攸，北齐文林馆学士，入隋为泗州司马，见朝政不纲，谢病归。大雅性至孝，与弟彦博、大有皆知名，薛道衡见之，叹曰：&quot;三人者，皆卿相才也。&quot;初为东宫学士、长安尉，以父丧解，会天下乱，不复仕。
            <p>　　高祖镇太原，厚礼之。兵兴，引为大将军府记室参军，主文檄。帝受禅，与窦威、陈叔达讨定仪典，迁黄门侍郎，而彦博亦为中书侍郎，对管华近。帝尝从容谓曰：&quot;我起晋阳，为卿一门耳。&quot;进工部侍郎、陕东道大行台尚书。隐太子图乱，秦王表大雅镇洛阳须变，数陈秘画，多所嘉纳。王即位，转礼部，封黎国公。改葬其祖，卜人占其地，曰：&quot;弟则吉，不利于君，若何？&quot;大雅曰：&quot;如子言，我含笑入地矣。&quot;岁余卒，谥曰孝。永徽五年，赠尚书右仆射。</p>
            <p>　　彦博字大临，通书记，警悟而辩。开皇末，对策高策，授文林郎，直内史省。隋乱，幽州总管罗艺引为司马。艺以州降，彦博与有谋，授总管府长史，封西河郡公。召入为中书舍人，迁侍郎。高丽贡方物，高祖欲让而不臣，彦博执不可，曰：&quot;辽东本周箕子国，汉玄菟郡，不使北面，则四夷何所瞻仰？&quot;帝纳而止。</p>
            <p>　　突厥入寇，彦博以并州道行军长史战太谷，王师败绩，被执。突厥知近臣，数问唐兵多少及国虚实，彦博不肯对，囚阴山苦寒地。太宗立，突厥归款，得还。授雍州治中，寻检校吏部侍郎。彦博欲汰择士类，寡术不能厌众，讼牒满廷，时讥其烦碎。复为中书侍郎，迁御史大夫，检校中书侍郎事。贞观四年，迁中书令，封虞国公。突厥降，诏议所以安边者，彦博请如汉置降匈奴五原塞，以为捍蔽，与魏徵廷争，徵不胜其辩，天子卒从之。其后突利可汗弟结社谋反，帝始悔云。</p>
            <p>　　彦博善辞令，每问四方风俗，胪布诰命，若成诵然；进止详华，人皆拭目观。高祖尝宴近臣，遣秦王谕旨，既而顾左右曰：&quot;何如温彦博？&quot;十年，迁尚书右仆射，明年卒，年六十三。</p>
            <p>　　彦博性周慎，既掌机务，谢宾客不通，进见必陈政事利害。卒后，帝叹曰：&quot;彦博以忧国故，耗思殚神，我见其不逮再期矣，恨不许少闲以究其寿。&quot;家贫无正寝，殡别室，帝命有司为构寝。赠特进，谥曰恭，陪葬昭陵。</p>
            <p>　　子振、挺。振历太子舍人，居丧以毁卒。挺尚千金公主，官延州刺史。彦博曾孙曦，尚凉国长公主。</p>
            <p>　　大有，字彦将。隋仁寿中，李纲荐之，授羽林骑尉。高祖举兵，引为太原令。从秦王徇西河，将行，高祖曰：&quot;士马单少，要须经略，以君参军事，事之济否，卜是行也。&quot;西河下，摄大将军府记室，与兄大雅同掌机近，不自安，请徙它职。帝曰：&quot;我虚心待卿，何所自疑？&quot;武德初，累迁中书侍郎，封清河郡公。卒，赠鸿胪卿，谥曰敬。初，颜氏、温氏在隋最盛，思鲁与大雅俱事东宫，愍楚、彦博同直内史省，游秦、大有典校秘阁，颜以学业优，而温以职位显于唐云。</p>
            <p>　　大雅四世孙佶，字辅国，以字行。安禄山乱，往见平原太守颜真卿，助为守计。李光弼厚遇之。后居鄴，薛嵩荐之朝，授太常丞，一谢嵩即去，屏处郊野，世推其高节。</p>
            <p>　　子造。造，字简舆，姿表瑰杰，性嗜书，然盛气，少所降屈。不喜为吏，隐王屋山，人号其居曰&quot;处士墅&quot;。寿州刺史张建封闻其名，书币招礼，造欣然曰：&quot;可人也！&quot;往从之。建封虽咨谋，而不敢縻以职事。及节度徐州，造谢归下邳，慨然有高世心。建封恐失造，因妻以兄子。</p>
            <p>　　时李希烈反，攻陷城邑，天下兵镇阴相撼，逐主帅自立，德宗患之。以刘济方纳忠于朝，密诏建封择纵横士往说济，佐其必。建封强署造节度参谋，使幽州。造与济语未讫，济俯伏流涕曰：&quot;僻陋不知天子神圣，大臣尽忠，愿率先诸侯效死节。&quot;造还，建封以闻，诏驰驲入奏。天子爱其才，问造家世及年，对曰：&quot;臣五世祖大雅，外五世祖李勣，臣犬马之齿三十有二。&quot;帝奇之。将用为谏官，以语泄乃止。复去，隐东都。乌重胤奏致幕府。</p>
            <p>　　长庆初，以京兆司录为太原幽镇宣谕使，召见，辞曰：&quot;臣，府县吏也，不宜行，恐四方易朝廷。&quot;穆宗曰：&quot;朕东宫时闻刘总，比年上书请觐，使问行期，乃不报。卿为我行喻意，毋多让。&quot;因赐绯衣。至范阳，总橐鞬郊迎。造为开示祸福，总惧，矍然若兵在颈，繇是籍所部九州入朝。还，迁殿中侍御史。田弘正遇害，以起居舍人复宣慰镇州行营。</p>
            <p>　　顷之，李景俭以酒得过宰相，造坐与饮，出为朗州刺史。开后乡渠百里，溉田二千顷，民获其利，号&quot;右史渠&quot;。召授侍御史，知弹奏。请复硃衣豸冠示外庑，不听。夏州节度使李祐拜大金吾，违诏进马，造正衙抨劾。祐曰：'吾夜入蔡州擒吴元济，未尝心动，今日胆落于温御史。&quot;迁左司郎中，知御史杂事，进中丞。</p>
            <p>　　大和二年，内昭德寺火，延禁中&quot;野狐落&quot;，野狐落者，宫人所居也，死者数百人。是日，宰相、两省官、京兆尹、中尉、枢密皆集日华门，督神策兵救火所及，独御史府不至。造自劾曰：&quot;台系贼，恐人缘以构奸，申警备，乃得入。臣请入三十直，崔蠡、姚合二十直，自赎。&quot;宰相劾造不待罪于朝，而自许轻比，不可听。有诏皆夺一月俸。</p>
            <p>　　造性刚急，人或忤己，虽贵势，亦以气出其上。道遇左补阙李虞，恚不避，捕从者笞辱。左拾遗舒元褒等建言：&quot;故事，供奉官惟宰相外无屈避。造弃蔑典礼，无所畏，辱天子侍臣。凡事小而关分理者，不可失；失之，则乱所由生。遗、补虽卑，侍臣也，中丞虽高，法吏也；侍臣见陵则恭不广，法吏自恣则法坏。闻元和、长庆时，中丞呵止不半坊，今乃至两坊，谓之笼街。造擅自尊大，忽僭拟之嫌，请得论罪。&quot;帝乃诏台官、供奉官共道路，听先后行，相值则揖。中丞传呼不得过三百步。造弹击无所回畏，威望隐然，发南曹伪官九十人，主史皆论死。迁尚书右丞，封祁县子。</p>
            <p>　　兴元军乱，杀李绛，众谓造可夷其乱，文宗亦以为能，乃授检校右散骑常侍、山南西道节度使，许以便宜从事。帝虑其劳费，造曰：&quot;臣计诸道戍蛮之兵方还，愿得密诏受约束，用此足矣。&quot;许之。命神策将董仲质、河中将温德彝、郃阳将刘士和从造。而兴元将卫志忠、张丕、李少直自蜀还，造喻以意，皆曰：&quot;不敢二。&quot;乃用八百人自从，五百人为前军。既入，前军呵护诸门。造至，欲大宴，视听事，曰：&quot;此隘狭，不足飨士。&quot;更徙牙门。坐定，将卒罗拜，徐曰：&quot;吾欲闻新军去主意，可悉前，旧军无得进。&quot;劳问毕，就坐，酒行，从兵合，卒有觉者，欲引去，造传言叱之，乃不敢动。即问军中杀绛状，志忠、丕夹阶立，拔剑传呼曰：&quot;悉杀之！&quot;围兵争奋，皆斩首，凡八百余人。亲杀绛者，醢之；号令者，殊死。取百级祭绛，三十级祭死事官王景延等，余悉投之汉江。监军杨叔元拥造靴祈哀，造以兵卫出之。诏流康州。叔元，始激兵乱者也，人以造不戮为恨。以功加检校礼部尚书，赐万缣赏其兵。</p>
            <p>　　入为兵部侍郎，以病自言，出东都留守。俄节度河阳。奏复怀州古秦渠枋口堰，以溉济源、河内、温、武陟四县田五千顷。召为御史大夫。方倚以相，会疾，不能朝，改礼部尚书。卒，年七十，赠尚书右仆射。</p>
            <p>　　兄邈，弟逊。邈，长庆、大和中，累以拾遗、补阙召，不应。逊尝为邑宰，解印绶去。</p>
            <p>　　造子璋。璋以父廕累官大理丞。阴平吏盗官物，而焚其帑，璋刺得其情，擢侍御史，赐绯衣。迁婺州刺史，以政有绩，赐金紫。徙庐、宋二州刺史。宣州逐郑薰也，崔弦调淮南兵讨之，以璋为宣州刺史。事平，就拜观察使，擢武宁节度使。银刀军骄横，累将姑息，而璋政严明，惧之，相率逐璋，诏徙邠宁节度，历京兆尹。璋素强干，鉏宿弊，豪右慑服，加检校吏部尚书。同昌公主薨，懿宗诛医无状者，系亲属三百余人。璋与刘瞻极谏，贬振州司马，叹曰：&quot;生不逢时，死乌足惜！&quot;仰药死。</p>
            <p>　　彦博裔孙廷筠，少敏悟，工为辞章，与李商隐皆有名，号&quot;温李&quot;。然薄于行，无检幅。又多作侧辞艳曲，与贵胄裴諴、令狐滈等蒲饮狎昵。数举进士不中第。思神速，多为人作文。大中末，试有司，廉视尤谨，廷筠不乐，上书千余言，然私占授者已八人，执政鄙其为，授方山尉。徐商镇襄阳，署巡官，不得志，去归江东。令狐綯方镇淮南，廷筠怨居中时不为助力，过府不肯谒。丐钱扬子院，夜醉，为逻卒击折其齿，诉于綯。綯为劾吏，吏具道其汙行，綯两置之。事闻京师，廷筠遍见公卿，言为吏诬染。俄而徐商执政，颇右之，欲白用。会商罢，杨收疾之，遂废卒。本名岐，字飞卿。</p>
            <p>　　弟廷皓，咸通中，署徐州观察使崔彦曾幕府。庞勋反，以刃胁廷皓，使为表求节度使，廷皓绐曰：&quot;表闻天子，当为公信宿思之。&quot;勋喜。归与妻子决，明日复见，勋索表，倨答曰：&quot;我岂以笔砚事汝邪？其速杀我。&quot;勋熟视笑曰：&quot;儒生有胆邪，吾动众百万，无一人操檄乎！&quot;囚之，更使周重草表。彦曾遇害，廷皓亦死，诏赠兵部郎中。</p>
            <p>　　皇甫无逸，字仁俭，京兆万年人。父诞，隋并州总管府司马，汉王谅反，逼之不从，见杀。无逸在长安，闻变即号恸，人问故，对曰：&quot;吾父生平重节义，必无苟免者。顷讣至，果然。时五等废，炀帝嘉诞忠，特封无逸平舆侯，而赠诞柱国、弘义郡公。</p>
            <p>　　无逸历淯阳太守，治为天下最，再迁右武卫将军。帝幸江都，诏居守洛阳。帝被杀，乃与段达、元文都立越王侗。及王世充篡，弃母妻，斩关自归。追骑及，无逸顾曰：&quot;吾有死，终不能同尔为逆。&quot;解金带投之地，曰：&quot;以与尔，无相困。&quot;骑争下取，由是获免。</p>
            <p>　　高祖以无逸本隋勋旧，尊遇之，拜刑部尚书，封滑国公。历陕东道行台民部尚书，迁御史大夫。时蜀新定，吏多横恣，人不聊，诏无逸持节巡抚，得承制除吏。既至，黜贪暴，用廉善，法令严明，蜀人以安。</p>
            <p>　　皇甫希仁，憸人也，诬告无逸为母故阴交世充，帝判其诈，斩希仁，遣给事中李公昌驰谕。又有告无逸交通萧铣者，时无逸与行台仆射窦璡不协，因表自陈，并上璡罪。有诏刘世龙、温彦博按之，无状，遂斩告者而黜璡。及还，帝劳曰：&quot;比多谮毁，但以正直为佞人憎尔。&quot;无逸顿首谢，帝曰：&quot;卿无负，何所谢？&quot;</p>
            <p>　　拜民部尚书，出为同州刺史，徙益州大都督府长史。所至辄闭閤不通宾客，左右无敢出入者；所须皆市易它境。尝按部，宿民家，镫炷尽，主人将续进，无逸抽佩刀断带为炷，其廉介类如此。然过自畏慎，每上表疏，读数十犹惧未审，使者上道，追省再三乃得遣。母在长安疾笃，太宗命驰驿召还承问，忧悸不能食，道病卒。赠礼部尚书，谥曰孝。王珪驳曰：&quot;无逸入蜀，不能与母俱，留卒京师，子道未足称，不可谓孝。&quot;乃更谥良。</p>
            <p>　　李袭志，字重光。其先本陇西狄道人，五世祖避地，更为金州安康人。仕隋始安郡丞。大业末，盗贼起，袭志倾私产募士，得三千人，乘城拒盗，萧铣、林士弘屡攻之不下。闻炀帝丧，乃与士民缟素三日临，或说曰：&quot;公临郡久，士大夫悦向，蛮夷畏威，虽曰隋臣，实君长也。今四海分裂，自王者非一姓，宜遂据岭表，取百粤，岂遽不若尉佗乎？&quot;袭志曰：&quot;吾世隋臣，今江都虽沦，宗社尚有奉，诸君当相与戮力刷仇耻，岂怙乱图不义哉？吾宁蹈忠死，不逆节以生，尉佗不足为吾法也。&quot;欲斩说者，众谏，乃止。遂固守凡二年，力穷援绝，为铣所陷，伪署工部尚书、桂州总管。</p>
            <p>　　武德初，高祖赐书，命其子玄嗣召之。袭志约岭南酋永平郡守李光度潜图归国。帝复以书谕曰：&quot;公朕之宗，不可与异姓比，宜及子弟并豫宗正属籍。&quot;乃铣平，岭南六十余州皆送款，袭志诱而致云。赵郡王孝恭承制授桂州总管。五年来朝，进柱国，封始安郡公、江州都督。后讨辅公祏，为水军总管，转桂州都督。袭志守桂二十八年，政尚清省，南荒便之。表请入朝，以光禄大夫、汾州刺史致仕，卒。</p>
            <p>　　弟袭誉，字茂实，通敏有识度。仕隋为冠军府司兵。阴世师辅代王守京师也，三辅盗螘聚，袭誉请以兵据永丰仓，发粟赈穷乏，出库物赏战士，驰檄郡县，共逐捕贼。世师不从。乃求出募山南兵，至汉中，高祖已定长安，召授太府少卿、安康郡公。</p>
            <p>　　伐王世充也，拜潞州总管。时突厥已和亲，又通使世充，袭誉捕斩之。诏委典运，以饟东军。擢累扬州大都督府长史、江南巡察大使，多所黜陟。扬州，江、吴大都会，俗喜商贾，不事农；袭誉为引雷陂水，筑句城塘，溉田八百顷，以尽地利，民多归本。召为太府卿。</p>
            <p>　　为人严悫，以威肃闻。居家俭，厚于宗亲，禄禀随多少散之。以余资写书，罢扬州，书遂数事载。尝谓子孙曰：&quot;吾性不喜财，遂至窭乏。然负京有赐田十顷，能耕之，足以食；河内千树桑，事之可以衣；江都书，力读可进求宦。吾殁后，能勤此，无资于人矣。&quot;迁凉州都督，改同州刺史。坐在凉州以私憾杖杀番禾丞刘武，当死，废为民，流泉州，卒。</p>
            <p>　　姜谟，秦州上邽人。隋大业末，为晋阳长。高祖在太原，谟前识之，谓所亲曰：&quot;隋政乱将亡，必有圣人受之。唐公负王霸资度，其必拨乱得天下。&quot;乃深自结。及大将军府建，引为司功参军，从平霍邑、绛郡，兵遂度河，谟部勒一夕济，高祖叹其略。进平长安，除相国胄曹参军、长道县公。</p>
            <p>　　薛举寇秦州，以谟山西豪望，诏安抚陇外，委以便宜。将行，请曰：&quot;公天人之望已属，宜膺图纬，光有神器。谟老矣，恐先朝露，幸一见践阼，死不恨。&quot;高祖嘉纳。乃与窦轨出散关，下河池、汉阳，遇薛举，与战，轨败，召谟还朝，为员外散骑常侍。后仁杲平，擢秦州刺史。帝曰：&quot;昔人称衣锦故乡，今以本州相授，所以偿功。凉州荒梗，宜有以靖之。&quot;谟至，抚边俗以恩信，盗贼衰止。人喜曰：&quot;不意复见太平官府。&quot;改守陇州，以老去职。贞观元年卒，赠岷州都督，谥曰安。</p>
            <p>　　子确。确，字行本，以字显。贞观中，为将作少匠，护作九成、洛阳宫及诸苑御，以干力称，多所赉尝，游幸无不从，迁宣威将军。太宗选趫才，衣五色袍，乘六闲马，直屯营，宿卫仗内，号曰&quot;飞骑&quot;，每出幸，即以从，拜行本左屯卫将军，分典之。高昌之役，为行军副总管，出伊州，距柳谷百里，依山造攻械，增损旧法，械益精。其处有汉班超纪功碑，行本磨去古刻，更刊颂陈国威灵。遂与侯君集进平高昌，战有功，玺书尉劳。还，为金城郡公，赐奴婢七十人，帛百五十段。帝将征高丽，行本谏未宜轻用师，不从。至盖牟城，中流矢，卒。帝赋诗悼之，赠左卫大将军、郕国公，谥曰襄，陪葬昭陵。子简嗣。行本性恪敏。所居官，虽祈寒烈暑无懈容，加有巧思，凡朝之营缮，所司必谘而后行。魏徵见其倚昵，恐浸启侈端，劝帝斥之，帝赖其强济，不斥也。</p>
            <p>　　子柔远，美姿容，敷奏详辩。武后时，至左鹰扬卫将军，摄地官尚书通事舍人、内供奉。子皎、晦。</p>
            <p>　　皎，长安中为尚衣奉御，玄宗在籓邸，皎识其有非常度，委心焉。及即位，自润州长史召授殿中少监。出入卧内，陪燕私，诏许舍敬，坐与妃嫔连榻，间击球斗鸡，呼之不名也。赐宫女、厩马及它珍物，前后不胜计。帝在殿廷玩一嘉树，皎盛赞之，帝遽令徙植其家。</p>
            <p>　　后将诛窦怀贞等，皎与密议，以功进殿中监、楚国公，食封四百户。议者讥短皎任遇太过，帝以其籓邸旧，思有以宣布之，乃下诏曰：&quot;殿中监、楚国公皎，往事朕于籓国，虽彭祖同书，子陵共学，不过也。朕尝游长杨、鄠、杜间，皎于时奉侍，数谓朕曰：'相王必登天位，王且储副。'朕叱而后止，复言于朕兄弟近戚。语闻太上皇，太上皇奏之中宗，遣嗣虢王邕等鞫问，皎一意保护，罔或贰言。宗楚客、纪处讷等请投皎炎荒，中宗特诏贬润州长史。专以忠力戴朕，谓天且有命，故履危蹈艰而无变焉。朕既即位，又参诛奸臣，将厚以光宠，每所捴逊。造膝匪躬，举多规益。而悠悠之谈，丑正恶直，天下之人，其未及识皎之功，何见之异也？昔汉昭之任霍光，魏祖之明程昱，朕之不德，庶几于此。且否当其悔，则必灭乃宗；泰至于亨，则所酬未补。岂流言之听，而厚德之忘哉？苟谋始有之，图终可也。&quot;寻迁太常卿，监修国史。弟晦又为吏部侍郎，有权宠，宋璟以为非久安策，请抑损之。</p>
            <p>　　开元五年，下诏放归田里，使自娱。久之，复为秘书监。十年，坐泄禁中语，为嗣濮王峤所劾，敕中书门下究状。峤亦王守一姻家，中书令张嘉贞阴希其意，傅致皎狱。诏免殊死，杖之，流钦州。道病死，年五十。亲厚坐谪死者数人，世以为冤。时源乾曜方侍中，不能正，为人所讥诋。帝后思皎旧勋，令递柩还，以礼葬之，存问其家，追赠泽州刺史。后以子尚主，更赠吏部尚书，仍赐封二百户为祠享费。</p>
            <p>　　子庆初。庆初生方卒，帝许尚主，后沦谪二十余年。天宝初，皎甥李林甫为宰相，为帝言之，始命以官，袭楚国公。十载，尚新平公主。新平故尝归裴玪，玪卒，乃降庆初。主慧淑，闲文墨，帝贤之，历肃、代朝，恩礼加重，庆初亦得幸。旧制，驸马都尉多不拜正官，特拜庆初太常卿。会脩植建陵，诏为之使，误毁连冈，代宗怒，下吏论不恭，赐死，建陵使史忠烈等皆诛，裴玪子仿，亦削官。主幽禁中，大历十年薨。</p>
            <p>　　故事，太常职奉陵庙。开元末，濮阳王彻为宗正卿，有宠，始请宗正奉陵。天宝中，张垍以主婿任太常，故复旧。及庆初败，又以陵庙归宗正云。</p>
            <p>　　晦，起家蒲州参军，累为高陵令，治有声，迁长安令，人畏爱之。开元初，擢御史中丞。先是，永徽、显庆时，御史不拜宰相，衔命使四方者，廷中揖见，后稍屈下。至晦，独徇旧体，谓御史曰：&quot;不如故事，且奏谴公等。&quot;由是台仪复振。转太常少卿。</p>
            <p>　　时国马乏，晦请以诏书市马六胡州，率得马三千，署游击将军，诏可。闲厩乃稍备。除黄门侍郎，辞不拜，改兵部。满岁，为吏部侍郎，主选。曹史尝请托为奸，前领选者周棘扈籓，检窒内外，犹不禁。至晦，悉除之，示无防限，然处事精明，私相属诿，罪辄得，皆以为神。始，晦革旧示简，廷议恐必败，既而赃赇路塞，而流品有叙，众乃伏。皎被放，晦亦左除宗正卿。贬春州司马，徙海州刺史，卒。</p>
            <p>　　崔善为，贝州武城人。祖颙，为魏散骑侍郎。善为巧于历数，仕隋，调文林郎。督工徒五百营仁寿宫，总监杨素索簿阅实，善为执板暗唱，无一差谬，素大惊。自是四方有疑狱，悉令按讯，皆究其情。仁寿中，迁楼烦司户书佐，高祖为太守，尤礼接。</p>
            <p>　　善为见隋政日紊，密劝高祖图天下。及兵起，署大将军府司户参军，封清河县公。擢累尚书左丞，用清察称。诸曹史恶之，以其短而伛，嘲曰：&quot;曲如钩，例封侯。&quot;欲沮罢所任。帝闻，勉之曰：&quot;昔齐末奸吏歌斛律明月，而高纬暗不察，至灭其家。朕虽不德，幸免是。&quot;因下令购谤者，谤乃止。傅仁均撰《戊寅历》，李淳风诋其疏，帝令善为考二家得失，多所裁正。</p>
            <p>　　贞观初，为陕州刺史。时议，户猥地狭者徙宽乡，善为奏：&quot;畿内户众，而丁壮悉籍府兵，若听徙，皆在关东，虚近实远，非经通计。&quot;诏可。历大理、司农二卿，坐与少卿不平，出为秦州刺史。卒，赠刑部尚书，谥曰忠。</p>
            <p>　　初，天下既定，群臣居丧者皆夺服，善为建言其敝。武德二年，始许终丧，然犹时以权迫不能免，如房玄龄、褚遂良者众矣。</p>
            <p>　　李嗣真，字承胄，赵州柏人人。多艺数，举明经，中之，累调许州司功参军。贺兰敏之修撰东台，表嗣真直弘文馆，与学士刘献臣、徐昭皆少有名，号&quot;三少&quot;。高宗东封还，诏赠孔子太师，命有司为祝，司文郎中雷少颍文不称旨，更命嗣真，成不淹顷，帝览称善，诏加两阶。敏之等倚恩自如，嗣真不喜，求补义乌令。敏之败，学士多连坐，嗣真独免。</p>
            <p>　　调露中，为始平令，风化大行。时章怀太子作《宝庆曲》，阅于太清观，嗣真谓道人刘概、辅俨曰：&quot;宫不召商，君臣乖也；角与徵戾，父子疑也。死声多且哀，若国家无事，太子任其咎。&quot;俄而太子废，概等奏其言，擢太常丞，知五礼仪，封常山县子。嗣真常曰：&quot;隋乐府有《堂堂曲》，明唐再受命，比日有'侧堂堂，桡堂堂'之谣，侧，不正也，桡，危也。皇帝病日侵，事皆决中宫，持权与人，收之不易。宗室虽众，居中制外，势且不敌。诸王殆为后所蹂践，吾见难作不久矣。&quot;太常缺黄钟，铸不能成，嗣真居崇业里，疑土中有之，弗得其所。道上逢一车，有鐸声甚厉，嗣真曰：&quot;宫声也。&quot;市以归，振于空地，若有应者，掘之得钟，众乐遂和。尝引工展器于廷，后奇其风度应对，召相王府参军阎玄静图之，吏部郎中杨志诚为赞，秘书郎殷仲容书，时以为宠。</p>
            <p>　　永昌初，以右御史中丞知大夫事，请周、汉为二王后，诏可。命巡抚河东，荐宋温瑾、袁嘉祚、李日知，拔州县职，皆至显官。来俊臣狱方炽，嗣真上书谏，以为&quot;昔陈平事汉祖，谋疏楚君臣，行反间，项羽遂亡。今殆有如平者谋陛下君臣，恐为社稷祸&quot;。不纳。出为潞州刺史。俊臣诬以反，流藤州，久得还。自筮死日，豫具棺敛，如言卒桂阳。有诏州县护丧还乡里，赠济州刺史，谥曰昭。</p>
            <p>　　武后尝问嗣真储贰事，对曰：&quot;程婴、杵臼存赵氏孤，古人嘉之。&quot;后悟，中宗乃安。神龙初，赠御史大夫。所撰述尤多。</p>
            <p>　　时雍州人裴知古亦善乐律，长安中，为太乐令。神龙元年正月，享太庙，乐作，知古密语万年令元行冲曰：&quot;金石谐婉，将有大庆，在唐室子孙乎！&quot;是月，中宗复位。人有乘马者，知古闻其嘶，乃曰：&quot;马鸣哀，主必坠死。&quot;见新婚者，闻佩声，曰：&quot;终必离。&quot;访之，皆然。</p>
          </td>
        </tr>
      </table>
      <p>&nbsp;</p>
      <table width="460" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='103.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='105.htm'>下一页 </a></div>
                </td>
              </tr>
            </table>
            <p align=center>作者：[宋]欧阳修、宋祁 
            <hr width=90%>
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
          </td>
        </tr>
      </table>
      <p align="center" class="h">&nbsp; </p>
      </td>
  </tr>
  <tr> </tr>
</table>
<table width="776" border="0" cellspacing="0" cellpadding="0">
  <tr>
    <td>&nbsp;</td>
    <td width="476" height="20"><img src="bottom.gif" width="476" height="20"></td>
  </tr>
</table>
</body>
</html>
