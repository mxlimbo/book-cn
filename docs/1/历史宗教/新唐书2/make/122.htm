<html>
<head>
<title>列传第三十四  崔杨窦宗祝王</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<table width="776" border="0" cellspacing="0" cellpadding="0">
  <tr> 
    <td rowspan="2" height="234" valign="top" width="139"><img src="left.gif" height="234" width="139"></td>
    <td rowspan="2" width="87" valign="top" align="right"><img src="middle.gif" width="87" height="234" usemap="#Map" border="0"><map name="Map"><area shape="rect" coords="4,7,83,27" href="121.htm"><area shape="rect" coords="3,87,83,107" href="content.htm"><area shape="rect" coords="5,166,80,189" href="123.htm"></map></td>
    <td rowspan="2" width="74" valign="top"><img src="right.gif" width="74" height="234"></td>
    <td rowspan="2" valign="top" width="476"> 
      <p><img src="up.gif" width="476" height="20"></p>
      <table width="460" cellspacing="0" cellpadding="0">
        <tr> 
          <td> 
            <p>&nbsp;</p>
            <p align="center" class="h">列传第三十四 崔杨窦宗祝王</p>
          </td>
        </tr>
      </table>
      <br>
      <table width="460" border="0" cellspacing="0" cellpadding="0">
        <tr>
          <td>　　崔义玄，贝州武城人。隋大业乱，往见李密，密不用。河内贼黄君汉为密守柏崖，义玄见群鼠度河，槊刃有华文，曰：&quot;此王敦亡兆也。&quot;因说君汉以城归，乃拜君汉怀州刺史、行军总管，以义玄为司马。王世充将高毘寇河内，义玄击走之，多下屯堡。君汉以所掠子女金帛分之，拒不受。以功封清丘县公。太宗讨世充，数用其谋。东都平，转隰州都督府长史。贞观初，历左司郎中，兼韩王府长史，与王友孟神庆志趣不同，而俱以介直任。
            <p>　　永徽中，累迁婺州刺史。时睦州女子陈硕真举兵反。始，硕真自言仙去，与乡邻辞诀，或告其诈，已而捕得，诏释不问。于是姻家章叔胤妄言硕真自天还，化为男子，能役使鬼物，转相荧惑，用是能幻众。自称文佳皇帝，以叔胤为仆射，破睦州，攻歙，残之，分遣其党围婺州。义玄发兵拒之，其徒争言硕真有神灵，犯其兵辄灭宗，众凶惧不肯用。司功参军崔玄籍曰：&quot;仗顺起兵，犹无成；此乃妖人，势不持久。&quot;义玄乃署玄籍先锋，而自统众继之。至下淮戍，擒其谍数十人。有星坠贼营，义玄曰：&quot;贼必亡。&quot;诘朝奋击，左右有以盾鄣者，义玄曰：&quot;刺史而有避邪，谁肯死？&quot;敕去之。由是众为用，斩首数百级，降其众万余。贼平，拜御史大夫。</p>
            <p>　　义玄有章句学，先儒疑缪，或音故不通者，辄采诸家，条分节解，能是正之。高宗诏与博士讨论《五经》义。</p>
            <p>　　武氏为皇后，义玄赞帝决，又以后旨按长孙无忌等诛之。终蒲州刺史，年七十一。赠幽州都督，谥曰贞。后持政，赠扬州大都督，赐其家实封户二百。</p>
            <p>　　子神基袭爵。神基，长寿中，为司宾卿、同凤阁鸾台平章事。为酷吏所构，流岭南。中宗初，稍用为大理卿。</p>
            <p>　　弟神庆，举明经，武后时，累迁莱州刺史。入朝，待制亿岁殿，奏事称旨。后以历官有佳政，且其父于己有功，擢拜并州长史，谓曰：&quot;并州，朕乡里，宿兵多，前长史皆尚书为之，今授卿，宜知所以委重者。&quot;乃亲为按行图，谋日而遣。神庆始至，有诏改钱币法，州县布下，俄而物价踊昂，百贾惊扰，神庆质其非于朝，果豪猾妄为之。后喜，下制褒美。初，州隔汾为东、西二城，神庆跨水联堞，合而一之，省防御兵岁数千。神基既下狱，驰赴都告变，得召见，后出具狱示之，神庆为申理，得减死，然用是贬歙州司马。</p>
            <p>　　长安中，累转礼部侍郎，数上疏陈时政。转太子右庶子，封魏县子。是时，突厥使者入见，皇太子应朝，有司移文东宫召太子。神庆谏曰：&quot;五品以上佩龟者，盖防征召之诈，内出龟以合之，况太子乎？古者召太子用玉契，此诚重慎防萌之意，不可不察。凡虑事于未萌之前，故长无悔吝之咎。今太子与陛下异宫，非朝朔望而别唤者，请降墨敕玉契。&quot;诏可。寻诏与詹事祝钦明更日侍读东宫。历司刑卿，劾张昌宗狱，颇阔略不尽。神龙初，昌宗伏诛，坐流钦州，卒。五王得罪，缘昌宗被流者皆诏原雪，赠神庆幽州都督。</p>
            <p>　　神庆子琳，明政事，开元中，与高仲舒同为中书舍人。侍中宋璟亲礼之，每所访逮，尝曰：&quot;古事问仲舒，今事问琳，尚何疑？&quot;累迁太子少保。天宝二年卒，秘书监潘肃闻之，泫然曰：&quot;古遗爱也！&quot;琳长子俨，谏议大夫。</p>
            <p>　　其群从数十人，自兴宁里谒大明宫，冠盖驺哄相望。每岁时宴于家，以一榻置笏，犹重积其上。琳与弟太子詹事珪、光禄卿瑶俱列棨戟，世号&quot;三戟崔家&quot;。开元、天宝间，中外宗属无缌麻丧。初，玄宗每命相，皆先书其名，一日书琳等名，覆以金瓯，会太子入，帝谓曰：&quot;此宰相名，若自意之，谁乎？即中，且赐酒。&quot;太子曰：&quot;非崔琳、卢从愿乎？&quot;帝曰：&quot;然。&quot;赐太子酒。时两人有宰相望，帝欲相之数矣，以族大，恐附离者众，卒不用。</p>
            <p>　　杨再思，郑州原武人，第明经，为人佞而智。初，调玄武尉，使至京师，舍逆旅，有盗窃其衣囊，再思遇之，盗窘谢。再思曰：&quot;而苦贫，故至此。囊中檄无所事，幸留，它物可持去。&quot;&quot;初不为人言，但假贷以还。累迁天官员外郎，历左肃政御史中丞。延载初，擢鸾台侍郎、同凤阁鸾台平章事，加兼左肃政御史大夫，封郑县侯，迁内史。</p>
            <p>　　居宰相十余年，阿匼取容，无所荐达。人主所不喜，毁之；所善，誉之。畏慎足恭，未尝忤物。或曰：&quot;公位尊，何自屈折？&quot;答曰：&quot;世路孔艰，直者先祸。不尔，岂全吾躯？&quot;于时水沴，闭坊门以禳。再思入朝，有车陷于泞，叱牛不前，恚曰：&quot;痴宰相不能和阴阳，而闭坊门，遣我艰于行！&quot;再思遣吏谓曰：&quot;汝牛自弱，不得独责宰相。&quot;</p>
            <p>　　张昌宗坐事，司刑少卿桓彦范劾免其官，昌宗诉诸朝，武后意申释之，问宰相：&quot;昌宗于国有功乎？&quot;再思曰：&quot;昌宗为陛下治丹，饵而愈，此为有功。&quot;后悦，昌宗还官。自是天下贵彦范，贱再思。左补阙戴令言赋&quot;两脚狐&quot;以讥之，再思怒，谪令言为长社令，士愈蚩噪。</p>
            <p>　　易之兄司礼少卿同休，请公卿宴其寺，酒酣，戏曰：&quot;公面似高丽。&quot;再思欣然，翦谷缀巾上，反披紫袍，为高丽舞，举动合节，满坐鄙笑。昌宗以姿貌亻幸，再思每曰：&quot;人言六郎似莲华，非也；正谓莲华似六郎耳。&quot;其巧谀无耻类如此。俄检校右庶子。</p>
            <p>　　中宗立，拜户部尚书、同中书门下三品、京师留守，封弘农郡公，加兼扬州长史，检校中书令。改侍中，郑国公，赐实封户三百，为顺天皇后奉册使。武三思诬陷王同晈，再思与李峤、韦巨源按狱，希意抵同晈死，众以为冤。复拜中书令，监修国史。迁尚书右仆射，仍同三品。卒，赠特进、并州大都督，陪葬乾陵，谥曰恭。</p>
            <p>　　弟季昭，中茂才第，为殿中侍御史。武后诛驸马都尉薛绍，绍兄顗为齐州刺史，命季昭按之，不得反状，后怒，放于沙州。赦还，为怀州司马。</p>
            <p>　　窦怀贞，字从一，左相德玄子。少诡激，衣服羸俭，不为舆马豪侈事。仕累清河令，有治状。后迁越州都督、扬州长史。</p>
            <p>　　神龙中，进左御史大夫兼检校雍州长史。会岁除，中宗夜宴近臣，谓曰：&quot;闻卿丧妻，今欲继室可乎？&quot;怀贞唯唯。俄而禁中宝扇鄣卫，有衣翟衣出者，已乃韦后乳媪王，所谓莒国夫人者，故蛮婢也。怀贞纳之不辞。又避后先讳，而以字称。世谓媪婿为阿赩，怀贞每谒见奏请，辄自署&quot;皇后阿赩&quot;，而人或谓为&quot;国赩&quot;，轩然不诉，以自媚于后。时政令多门，赤尉由墨制授御史者众，或戏曰：&quot;尉入台多，而县办否？&quot;对曰：&quot;办于异日。&quot;问其故，答曰：&quot;佳吏在，侥幸去，故办。&quot;闻者皆笑。又附宗楚客、安乐公主等以取贵位，为素议所斥，名称尽矣。韦后败，斩妻献其首，贬濠州司马，再徙益州长史，乃复故名。</p>
            <p>　　景云初，以殿中监召，阅月迁左御史大夫、同中书门下平章事，封中山县公。再迁侍中。方太平公主干政，怀贞倾己附离，日视事退，辄诣主第，刺取所欲。睿宗为金仙、玉真二公主营观，费钜万，谏者交疏不止，唯怀贞劝成之，躬护役作。族弟维鍌谏曰：&quot;公位上衮，当思献可替否辅天子，而计校瓦木，杂厕工匠间，使海内何所瞻仰乎？&quot;不答，督缮益急。时语曰：&quot;前作后国赩，后为主邑丞。&quot;言事公主如邑官属也。在位半岁，无所事，帝引见承天门，切责之。俄与李日知、郭元振、张说皆罢。为左御史大夫。于时，岁犯左执法，术家又言怀贞且有祸，大惧，表请为安国寺奴，不许。逾年，复同中书门下三品，兼太子詹事，监修国史。又以尚书右仆射兼御史大夫，军国重事宜共平章。玄宗受内禅，进左仆射，封魏国公。与太平公主谋逆，既败，投水死，追戮其尸，改姓毒氏。然生平所得俸禄，悉散亲族无留蓄，败时，家惟粗米数石而已。</p>
            <p>　　性谄诈，善谐结权贵，宦者用事，尤所畏奉，或见无须者，误为之礼。监察御史魏传弓嫉中人辅信义，欲劾奏其奸，怀贞曰：&quot;是安乐所信任者，奈何绳之？&quot;传弓曰：&quot;王纲坏矣，正坐此属。今日杀之，明日诛，无所悔！&quot;怀贞犹固止之。传弓者，钜鹿人，忠謇士也，终司农丞。</p>
            <p>　　怀贞从子兢，字思慎，举明经，为英王府参军、尚乘直长。调郪令，修邮舍道路，设冠婚丧纪法，百姓德之。</p>
            <p>　　宗楚客，字叔敖，其先南阳人。曾祖丕，后梁南弘农太守，梁亡入隋，居河东之汾阴，故为蒲州人。父岌，仕魏王泰府，与谢偃等撰《括地志》。</p>
            <p>　　楚客，武后从姊子，长六尺八寸，明皙美须髯。及进士第，累迁户部侍郎。兄秦客，垂拱中，劝武后革命，进为内史，而弟晋卿典羽林兵。后兄弟并坐奸赃流岭外。岁余，秦客死，而楚客等还。俄检校夏官侍郎、同凤阁鸾台平章事。与武懿宗不协，会赐将作材营第，僭侈过度，为懿宗所劾，自文昌左丞贬播州司马，晋卿流峰州。稍为豫州长史，迁少府少监、岐陕二州刺史。久之，复以夏官侍郎同凤阁鸾台平章事。坐聘邵王妓，贬原州都督。</p>
            <p>　　神龙初，为太仆卿、郢国公。武三思引为兵部尚书，以晋卿为将作大匠。节愍太子败，逃于鄠，被杀，殊其首祭三思等柩，楚客请之也。俄同中书门下三品。韦后、安乐公主亲赖之，与纪处讷为党，世号&quot;宗纪&quot;。</p>
            <p>　　景龙二年，诏突厥娑葛为金河郡王，而其部阙啜忠节赂楚客等罢之，娑葛怨，将兵患边。监察御史崔琬廷奏：&quot;楚客、处讷专威福，有无君心，纳境外交，为国取怨；晋卿专徇赃私，骄恣跋扈。并请收付狱，三司推鞫。&quot;故事，大臣为御史对仗弹劾，必趋出，立朝堂待罪。楚客乃厉色大言：&quot;性忠鲠，为琬诬诋。&quot;中宗不能穷也，诏琬与楚客、处讷约兄弟两解之，故世谓帝为&quot;和事天子&quot;。寻迁中书令。韦氏败，与晋卿同诛。</p>
            <p>　　楚客性明达。武后时，降突厥沓实力吐敦者，部落在平夏。会边书至，言吐敦反，楚客为兵部员外郎，后召问方略，对曰：&quot;吐敦者，臣昔与之言，其为人忠义和厚，且国家与有恩必不反。其兄之子默子者，狡悍，与吐敦不和，今言叛，疑默子为之，然无能为。&quot;俄而夏州表默子劫部落北奔，为州兵及吐敦所擒。后张仁亶请筑三城，议者或不同，独楚客言：&quot;万世利也。&quot;然冒于权利，尝讽右补阙赵廷禧陈符命以媚帝，曰：&quot;唐有天下，当百世继周，陛下承母禅，周、唐一统，其符兆有八：天皇再以陛下为周王，是在唐兴周，则天立陛下为皇太子，是在周兴唐，一也；天后立文王庙，二也；唐同泰《洛水图》云：'永昌帝业'，三也；谶曰：'百代不移宗'，四也；孔子曰：'百世继周'，五也；《桑条韦歌》，应二圣在位九十八年，而子孙相承九十八世，六也；乃二月庆云五色，天应以和，七也；去六月九日，内出瑞蒜，八也。起则天为一世，圣朝为二世，后子孙相承九十八，其数正满百世，唐之历乃三千余年。&quot;帝大喜，擢延禧谏议大夫。识者以楚客等欺神诬君，且有大咎。又尝密语其党曰：&quot;始，吾在卑位，尤爱宰相；及居之，又思天子，南面一日足矣。&quot;虽外附韦氏，而内畜逆谋，故卒以败。</p>
            <p>　　晋卿髭貌雄伟，声如钟。虽不学，然性倜傥。垂拱后，武后任之，宫苑、闲厩、内外众作无不总。开中岳，造明堂，铸九鼎，有力焉。</p>
            <p>　　纪处讷者，秦州上邽人。为人魁岸，髭长数尺。其妻武三思妇之姊，纵使通三思，繇是款昵，进为太府卿。神龙元年夏，大旱，谷价腾踊，中宗召问所以救人者。三思知之，阴讽太史迦叶志忠奏&quot;是夜摄提入太微，近帝坐，此天子与大臣接，有纳忠之符&quot;。帝信之，下诏褒美，赐处讷衣一副、彩六十段。与楚客并同三品，进侍中。后伏诛。</p>
            <p>　　祝钦明字文思，京兆始平人。父綝，字叔良，少通经，颇著书质诸家疑异；门人张后胤既显宦，荐于朝，诏对策高第，终无极尉。</p>
            <p>　　钦明擢明经，为东台典仪。永淳、天授间，又中英才杰出、业奥《六经》等科，拜著作郎，为太子率更令。中宗在东宫，钦明兼侍读，授太子经，兼弘文馆学士。中宗复位，擢国子祭酒、同中书门下三品。进礼部尚书，封鲁国公，食实封户三百。桓彦范、崔玄、袁恕巳，敬晖等皆从受《周官》大义，朝廷尊之。以匿亲忌日，为御史中丞萧至忠所劾，贬申州刺史。入为国子祭酒。</p>
            <p>　　景龙三年，天子将郊，钦明与国子司业郭山恽阴迎韦后意，谬立议曰：</p>
            <p>　　《周官》天神曰祀，地祗曰祭，宗庙曰享。《大宗伯》曰：&quot;祀大神，祭大祗，享大鬼，王有故不预，则摄而荐。追师掌后首服，以待祭祀。内司服掌后六服，祭祀则供。又九嫔，凡大祭祀，后裸献则赞瑶爵。然则后当助天子祀天神、祭地只。郑玄称：阙狄，后助王祭群小祀服。小祀尚助，况天地哉？阙狄之上，祎、礻俞、狄，三服皆以助祭，知祎衣助大祀也。王之祭服二：曰先王兗冕，先公冕。故后助祭，亦以祎衣祭先王，礻俞狄祭先公。不言助祭天地，举此以明彼，反三隅也。《春秋外传》：禘郊，天子亲射其牛，王后亲春其粢。&quot;世妇诏后之礼事，不专主宗庙。《祭统》曰：&quot;祭也者，必夫妇亲之，所以备内外之官。&quot;哀公问孔子曰：&quot;冕而亲迎，不已重乎？&quot;答曰：&quot;合二姓之好，以继先圣之后，以为天地宗庙社稷主，君何谓已重焉？&quot;则知后宜助祭。臣请因经谊，制仪典。</p>
            <p>　　帝虽不睿，犹疑之，召礼官质问。于是太常博士唐绍、蒋钦绪对：&quot;钦明所引，皆宗庙礼，非祭天地者。周、隋而上，无皇后助祭事。&quot;帝令宰相参订，绍、钦绪又引博士彭景直共议曰：</p>
            <p>　　《周官》所云祀、祭、享，皆互言。《典瑞》：&quot;两圭以祀地。&quot;《司几筵》：&quot;设祀先王昨席。&quot;《内宗》：&quot;掌宗庙祭祀。传曰：&quot;圣人为能飨帝。&quot;&quot;春秋祭祀，以时思之。&quot;此祀天称享，享庙称祭也。礼家凡称大祭祀，不独主天。《爵人》：&quot;大祭祀，与量人受举斝之卒爵。&quot;祭天不祼，则九嫔赞瑶爵，容庙称大祭祀也。钦明据《大宗伯》之职，以谓后有祭天地之礼。按经：&quot;凡祀大神、祭大祗、享大鬼，帅执事而卜宿，视涤濯，涖玉鬯，省牲镬，奉玉盥，制大号。若王不与祭祀，则摄位。&quot;自凡而推，兼言王祭天地宗庙也。下言：&quot;凡大祭祀，王后不与，则摄而荐。&quot;直王后祭庙一凡耳。若当助祭天地，应不列重凡。且内宗、外宗所掌，皆佐王后庙荐，无佐祭天地语。有如助祭天地，谁当赞佐者？是则摄荐为宗庙明甚。内司服掌后祭服，无祭天服。礼家说曰：&quot;后不助祭天地五岳，故无具服。&quot;又言：&quot;后有五辂，以重翟从祭先王先公，以厌翟从飨诸侯，以安车朝夕见王，以翟车采桑，以辇车游宴。&quot;按此，后无祭天车明甚。然后助王祭天地，古无闻焉。</p>
            <p>　　时左仆射韦巨源助后掎掣帝，夺政事，即传钦明议，帝果用其言，以皇后为亚献。取大臣李峤等女为斋娘，奉豆笾。礼成，诏斋娘有夫者悉进官。</p>
            <p>　　初，后属婚，上食禁中，帝与群臣宴，钦明自言能《八风舞》，帝许之。钦明体肥丑，据地摇头睆目，左右顾眄，帝大笑。吏部侍郎卢藏用叹曰：&quot;是举《五经》扫地矣！&quot;景云初，侍御史倪若水劾奏：&quot;钦明、山恽等腐儒无行，以谄佞乱常改作，百王所传，一朝惰放。今圣德中兴，不宜使小人在朝，请斥远之，以肃具臣。&quot;乃贬钦明饶州刺史，山恽括州刺史。钦明于《五经》为该淹，自见坐不孝免，无以澡祓，乃阿附韦氏，图再用，又坐是见逐，诸儒共羞之。后徙洪州都督，入为崇文馆学士，卒。</p>
            <p>　　赞曰：&quot;钦明以经授中宗，为朝大儒，乃诡圣僻说，引艳妻郊见上帝，腥德播闻，享胙不终。盖与少正卯顺非而泽，庄周以诗书破冢者同科。独保腰领死家箦，宁不幸邪！后之托儒为奸者，可少戒云。</p>
            <p>　　山恽者，河东人。善治《礼》。景龙中，累迁国子司业。帝昵宴近臣及修文学士，诏遍为伎。工部尚书张锡为《谈容娘舞》，将作大匠宗晋卿为《浑脱舞》，左卫将军张洽为《黄麞舞》，给事中李行言歌《贺车西河曲》，余臣各有所陈，皆鄙黩；而出恽奏：&quot;我所习，惟知诵诗。&quot;乃诵《鹿鸣》、《蟋蟀》二篇，未毕，中书令李峤以其近规讽，止之。帝嘉其直，下诏褒咨，赐服一称。其后与钦明僻论阿世，不能终其守。久之，复拜国子司业。</p>
            <p>　　王玙者，方庆六世孙，少为礼家学。玄宗在位久，推崇老子道，好神仙事，广修祠祭，靡神不祈。玙上言，请筑坛东郊祀青帝，天子入其言，擢太常博士、侍御史，为祠祭使。玙专以祠解中帝意，有所禳祓，大抵类巫觋。汉以来葬丧皆有瘗钱，后世里俗稍以纸寓钱为鬼事，至是玙乃用之。</p>
            <p>　　肃宗立，累迁太常卿，又以祠祷见宠。乾元三年，拜蒲同绛等州节度使，俄以中书侍郎同中书门下平章事。时大兵后，天下愿治，玙望轻，无它才，不为士议谐可，既骤得政，中外怅骇。乃奏置太一坛，劝帝身见九宫祠。帝由是专意，它议不能夺。帝尝不豫，太卜建言祟在山川。玙遣女巫乘传分祷天下名山大川，巫皆盛服，中人护领，所至干托州县，赂遗狼藉。时有一巫美而蛊，以恶少年数十自随，尤憸狡不法。驰入黄州，刺史左震晨至馆请事，门鐍不启。震怒，破鐍入，取巫斩廷下，悉诛所从少年，籍其赃得十余万，因遣还中人。既以闻，玙不能诘，帝亦不加罪。明年，罢玙为刑部尚书，又出为淮南节度使，犹兼祠祭使，徙浙东。召入，再迁太子少师。卒，赠开府仪同三司，谥曰简怀。</p>
            <p>　　始，玙托鬼神致位将相，当时以左道进者纷纷出焉。李国祯者，以术士显，广德初，建言&quot;唐家仙系，宜崇表福区，招致神灵，请度昭应南山作天华上宫、露台、大地婆父祠，并三皇、道君、太古天皇、中古伏羲、女娲等各为堂皇，给百户扫除&quot;。又即义扶谷故湫祠龙，置房宇。有诏从之，乃除地课工，方岁饥，人不堪命。昭应令梁镇上疏切谏，以为有七不可：&quot;天地之神，推之尊极者，扫地可祭，精意可享。今废先王之典，为人祈福，福未至而人已困。又违神虐人，何从而致福邪？宗庙月无三祭，此不宜然。婆父之鄙语，不经见，若为地建祖庙，上天必贻向背之责。夫湫者，龙所托耳，今湫竭已久，龙安所存？不宜崇去龙之穴，破生人之产。若三皇、五帝、道君等，两京及所都各有宫庙，春秋彝飨，此复营造，是谓渎神。夫休咎丰凶本于五事，不在山川百神明矣。&quot;即劾国祯等&quot;动众则得人，兴工则获利，祭祀则受胙，主执则市权，营罔天听，负抱粢糈，道路相望，无时而息，人神胥怨，灾孽并至。臣昨受命，有所安辑，陛下许以权宜，今所兴造臣谨以便宜悉停&quot;。帝从之。镇忼慨有名士也，仕至司门郎中。玙曾孙抟，别传。</p>
          </td>
        </tr>
      </table>
      <p>&nbsp;</p>
      <table width="460" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='121.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='123.htm'>下一页 </a></div>
                </td>
              </tr>
            </table>
            <p align=center>作者：[宋]欧阳修、宋祁 
            <hr width=90%>
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
          </td>
        </tr>
      </table>
      <p align="center" class="h">&nbsp; </p>
      </td>
  </tr>
  <tr> </tr>
</table>
<table width="776" border="0" cellspacing="0" cellpadding="0">
  <tr>
    <td>&nbsp;</td>
    <td width="476" height="20"><img src="bottom.gif" width="476" height="20"></td>
  </tr>
</table>
</body>
</html>
