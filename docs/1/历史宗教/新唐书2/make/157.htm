<html>
<head>
<title>列传第六十九  来田侯崔严</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<table width="776" border="0" cellspacing="0" cellpadding="0">
  <tr> 
    <td rowspan="2" height="234" valign="top" width="139"><img src="left.gif" height="234" width="139"></td>
    <td rowspan="2" width="87" valign="top" align="right"><img src="middle.gif" width="87" height="234" usemap="#Map" border="0"><map name="Map"><area shape="rect" coords="4,7,83,27" href="156.htm"><area shape="rect" coords="3,87,83,107" href="content.htm"><area shape="rect" coords="5,166,80,189" href="158.htm"></map></td>
    <td rowspan="2" width="74" valign="top"><img src="right.gif" width="74" height="234"></td>
    <td rowspan="2" valign="top" width="476"> 
      <p><img src="up.gif" width="476" height="20"></p>
      <table width="460" cellspacing="0" cellpadding="0">
        <tr> 
          <td> 
            <p>&nbsp;</p>
            <p align="center" class="h">列传第六十九 来田侯崔严</p>
          </td>
        </tr>
      </table>
      <br>
      <table width="460" border="0" cellspacing="0" cellpadding="0">
        <tr>
          <td>　　来瑱，邠州永寿人。父曜，奋行间，开元末，持节碛西副大使、四镇节度使，著名西边，终右领军大将军。瑱略知收，尚名节，崖然有大志。天宝初，从四镇任剧职，累迁殿中侍御史、伊西北庭行军司马。诏举智谋果决、才堪统众者，拾遗张镐荐瑱能断大事，有御侮才，擢颍川太守，充招讨使。会母丧免，以孝闻。
            <p>　　安禄山反，张垍荐之，兴塊次，拜汝南太守。未行，改颍川。贼攻颍川，方积粟多，瑱完埤自如，手射贼，皆应弦仆。贼使降将毕思琛招之，父故将也，拜城下，泣且吊，瑱不应，前后俘杀甚众。贼惧，目为&quot;来嚼铁&quot;。以功就加防御使、河南淮南游弈逐要招讨使。徙山南东道节度使代鲁炅，会嗣号王巨表炅方固守，乃还瑱故官。贼围南阳急，瑱与魏仲犀合兵救之，不胜，人情恟惧，瑱能抚训士，举动安重，贼不得侵。改淮南西道节度。两京平，封颍国公，食二百户。</p>
            <p>　　乾元二年，徙河西。未行，王师败于相州，诏拜陕虢节度，兼潼关防御团练镇守使。明年，襄州部将张维瑾等杀其使史翙，徙瑱山南东道襄、邓、均、房、金、商、随、郢、复十州节度使。既至，维瑾降。上元二年春，破史思明馀党于鲁山，俘贼渠，又战汝州，获马、牛、橐驼，凡两战，斩首万级。明年，诏瑱还，瑱安襄、汉，士亦宜其政，因讽众留己，而外示行；至邓，复诏归镇。肃宗闻其谋，恶之，吕諲、王仲昇等皆言&quot;瑱得士心，不可以留'，乃改山南东道襄、邓、唐、复、随、郢六州节度。俄而仲昇与贼战申州，为贼禽。初，仲昇被围，而江陵吕諲病，瑱顾望不即救，及师出，仲昇已没。行军司马裴表其状，且言：&quot;瑱善谋而勇，恐后难制，即除之，可一战禽也。&quot;帝颇谓然，遂改瑱淮西申、安、蕲、黄、光、沔兼河南陈、豫、许、郑、汴、曹、宋、颖、泗十五州节度以宠之，阴夺其权，加襄、邓等七州防御使代瑱。瑱惧，释言&quot;淮西无粮，须麦收可上道&quot;，又讽众固留。</p>
            <p>　　代宗立，复授襄州节度、奉义军渭北兵马使；密诏图之。自均州率众浮汉下。会日入，候者白瑱，瑱与帐下谋，其副薛南阳曰：&quot;公奉诏留镇，而以兵胁代，是无名也。智勇非公敌，而众心不附。彼若乘我不虞，纵火夜攻，诚可忧也。若须明，则破之必矣。&quot;明日，督军五千阵谷水北，瑱以兵迎之，呼其军，告曰：&quot;尔何事来？&quot;曰：&quot;公不受命，故中丞伐罪。&quot;瑱曰：&quot;诏还镇此州。&quot;乃以诏书示之。皆曰：&quot;伪也。吾千里讨贼，岂空归邪？&quot;争射之，瑱走旗下。薛南阳曰：&quot;请公勒兵勿战。&quot;乃以三百骑为奇兵，旁万山，出其背夹击之，其众几尽，脱身走，至申口，禽之，送京师。瑱因入朝谢罪，帝待之无疑，拜兵部尚书、同中书门下平章事，充山陵使。是时，程元振居中用事，疾瑱，乃告与巫祝言不顺。会王仲昇归，又言由瑱与贼合，故陷贼。帝积怒，遂下诏削除官爵，贬播川尉，员外置。及鄠，赐死，籍其家。瑱之死，门下客散去，掩尸于坎，校书郎殷亮独后至，哭尸侧，为备棺衾以葬。帝徐悟元振诬，以它罪流溱州。</p>
            <p>　　先是，瑱行军司马庞充以兵二千戍河南，至汝，闻瑱死，乃还袭襄州，别将李昭御之，走房陵。昭与薛南阳、梁崇义不相臣，崇义杀昭，帝以崇义为节度使代瑱。既而为瑱立祠，四时致飨，避瑱厅事不处，哀祈礼葬，诏可。广德元年，追复官爵。</p>
            <p>　　裴者，始以廕为京兆司录参军。瑱镇陕州，引为判官，移襄州，又为行军司马，遇之厚。及瑱私汉上，欲得其处，故背瑱言状，帝倚以图瑱。而性轻褊少谋，师兴，给用无节。及败，有诏流费州，至蓝田，赐死。</p>
            <p>　　田神功，冀州南宫人。天宝末，为县史。会天下兵兴，贼署为平卢兵马使，率众归朝，从李忠臣收沧、德，攻相州，拒杏园。后守陈留，战不胜，与许叔冀降于史思明。思明使与南德信、刘从谏南略江淮，神功袭德信，斩之，从谏脱身走，乃并将其兵。诏拜鸿胪卿。袭敬釭郓州，不克。刘展反，邓景山引神功助讨，自淄青济淮，众不整，入扬州，遂大掠居人赀产，发屋剔窖，杀商胡波斯数千人。俄而禽展送京师，迁淄青节度使。会侯希逸入青州，更徙兗郓。时贼围宋州急，李光弼奏神功往救，贼解去。又破法子营，复攻敬釭，降之。朝义闻，乃奔下博。进封信都郡王，徙河南节度、汴宋八州观察使。</p>
            <p>　　大历二年来朝，加检校尚书右仆射，诏宰相百官送至省。又判左仆射，知省事，加太子太师，还军。神功事母孝。始，尝倨骄自如，见光弼待官属钧礼，乃折节谦损。既寝疾，宋之将吏为禳祈报恩。</p>
            <p>　　八年，自力入朝，卒，代宗为彻乐，赠司徒，诏其弟曹州刺史神玉知汴州留事，赙绢千匹、布五百端，百官吊丧，赐屏风茵褥，饭千桑门追福。至德后，节度使不兼宰相者，惟神功恩礼最笃。神玉终汴宋节度留后。</p>
            <p>　　侯希逸，营州人。长七尺，丰下锐上。天宝末为州裨将，守保定城。安禄山反，使中人韩朝易攵传命，希逸斩以徇。禄山又以亲将徐归道为节度使，希逸率兵与安东都护王玄志斩之，遣使上闻，诏拜玄志平卢节度使。玄志卒，副将李正己杀其子，共推希逸，有诏就拜节度使，兼御史大夫。与贼确，数有功。然孤军无援，又为奚侵掠，乃拔其军二万，浮海入青州据之，平卢遂陷。肃宗因以希逸为平卢、淄青节度使。自是淄青常以平卢冠使。宝应初，与诸军讨平史朝义，加检校工部尚书，赐实户，图形凌烟阁。</p>
            <p>　　希逸始得青，治军务农有状。后稍怠肆，好畋猎，佞佛，兴广祠庐，人苦之。夜与巫家野次，李正己因众怨闭阖不内，遂奔滑州。召还，检校尚书右仆射，知省事。大历末，封淮阳郡王。建中二年，迁司空。未及拜，卒，年六十二，遗敕其子上还前后实封，赠太保。</p>
            <p>　　崔宁，本贝州安平人，后徙卫州。世儒家，而独喜纵横事，因落魄，客剑南，以步卒事鲜于仲通。又从李宓讨云南，无功，还成都，行军司马崔论悦之，荐为牙将。历事崔圆、裴冕。冕被谤，朝廷疑之，遣使者问状，宁部兵耳白其冤，使者以闻。宁亦还京师，留为折冲郎将。宝应初，蜀乱，山贼乘险，道不通。严武白宁为利州刺史，既至，贼遁去，由是知名。及武为剑南节度使，过州，心欲与俱西，而利非所属，使宁自为计。宁曰：&quot;节度使张献诚见疑，难辄去。然献诚嗜利，若厚赂之，宁可以从大夫矣。&quot;武然之，以奇锦珍贝遗献诚，且求宁，献诚果喜，令自移疾去。武遂奏为汉州刺史。吐蕃引杂羌寇西山，破柘、静等州，有诏收复。于是武遣宁将而西，既薄贼城，城皆累石，不得攻，惟东南不合者丈许，谍知之，乃为地道，再宿而拔，拓地数百里。虏众惊相谓曰：&quot;宁，神兵也！&quot;及还，武大悦，装七宝舆迎入成都，以夸于军。</p>
            <p>　　永泰元年，武卒。行军司马杜济，别将郭英干、郭嘉琳皆请英干之兄英乂为节度使，宁与其军亦丐大将王崇俊。奏俱至，而朝廷既用英乂矣。英乂恨之，始署事即诬杀崇俊，又遣使召宁。宁恐，托拒吐蕃，不敢还。英乂怒，因出兵，声言助宁，实欲袭取之，即徙宁家于成都，而淫其妾媵。宁惧，益负阻。英乂乃自将讨之，会天大雪，马多冻死，士心离，遂败归。宁闻英乂损裁将卒禀赐，下皆恨怒，又毁玄宗冶金像，乃令军中曰：&quot;英乂反，辄居先帝旧宫。&quot;乃进薄成都。英乂阵城西，使柏茂琳为前军，英干为左军，嘉琳为后军，与宁战，茂琳等败，军多降宁。宁即署降将，使率兵还攻，英乂不胜，走灵池，为韩澄所杀。</p>
            <p>　　于是剑南大扰，杨子琳起泸州，与邛州柏贞节连和讨宁。明年，代宗诏宰相杜鸿渐为山西剑南邛南等道副元帅、剑南西川节度使，往平其乱。鸿渐出骆谷，或进计曰；&quot;公不如驻阆中，数腾书陈英乂罪，嘉宁方略，因以宁所署刺史即授之，使不疑。而后与东川张献诚及诸帅合兵扰宁，不一年，宁势且穷，必束身归命。&quot;鸿渐疑未决。会宁遣使至，献缯锦数万，辞卑约甚，鸿渐贪其利，遂入成都，政事一委宁，日与僚属杜亚、杨炎纵酒高会。乃表贞节为邛州刺史，子琳为泸州刺史，以和解之。又数荐宁于朝。先是，宁与张献诚战，夺其旌节，不肯与，故朝廷因授宁成都尹、西山防御使、西川节度行军司马。鸿渐既还朝，遂为节度使。</p>
            <p>　　大历三年来朝。宁本名旰，至是赐名。杨子琳袭取成都，帝乃还宁于蜀。未几，子琳败。宁见蜀地险，饶于财，而朝廷不甚有纪，乃痛诛敛；使弟宽居京师，以赂厚谢权贵，深结元载父子，故宽骤擢御史中丞，宽兄审至给事中。宁在蜀久，兵浸强，而肆侈穷欲，将吏妻妾多为污逼，朝廷隐忍，不能诘。累加尚书左仆射。十四年，入朝，进检校司空、同中书门下平章事，兼山陵使。俄以平章事为御史大夫，即建白择御史当出大夫，不宜谋及宰相。因奏李衡、于结等任御史，宰相杨炎怒，寝不行。炎方诋刘晏，宁申救于帝，又素事元载，而炎亦出载门，故衔之，未忍发。</p>
            <p>　　是岁十月，南蛮与吐蕃合兵入文川、方维、邛郲，覆没州县，民逃匿山谷中。宁方在朝，军无帅，德宗促宁进镇。炎业与有嫌，恐已入蜀不可制，即说帝曰：&quot;蜀，天下之奥壤，自宁擅制，朝廷失外府十四年矣。今宁虽来，以全师守蜀，赋税入天子者与无地同。宁本与诸将等夷，独因叛千百万得位，不敢自有，以恩柔煦育，故威令不行。今虽归之，必无功，是徒遣也；若其有功，谊不容夺。则西蜀之奥，败固失之，胜亦非国家所有。惟陛下孰察。&quot;帝曰：&quot;卿策云何？&quot;炎曰：&quot;请无归宁。今硃泚所部范阳劲卒戍近甸，趋与禁兵杂往，举无不克，因是役得以亲兵内其腹中，则蜀将破胆不敢动，然后换授他帅，以收其权，得千里肥饶之地，是谓因小祸受大福也。&quot;帝曰：&quot;善。&quot;遂罢宁西川节度，改兼京畿观察使、灵州大都督、单于镇北大都护、朔方节度、鄜坊丹延州都团练观察等使，托言重臣绥静北陲，而每道置留后，使得自奏事，杜希全灵州，王翃振武，李建徽鄜州，及戴休颜、杜从政、吕希倩皆炎署置，使伺宁过失。宁至夏州，与希倩招党项，降者甚众。炎恶之，即奏希倩无绥边才，而以神武将军时常春代之，更拜宁尚书右仆射、知省事，司空如故。</p>
            <p>　　硃泚乱，帝出居奉天，宁后数日至，帝喜甚。宁谓所亲曰：&quot;上聪明，从善如转规，但为卢杞所惑至此尔。&quot;因潸然涕下。杞闻之，思有以构宁于帝。会王翃赴难时，与宁俱出延平门而西，宁数下马趋厕，辄迂久。翃惧贼追，即呼曰：&quot;既至此，而欲顾望乎？&quot;杞微闻，即讽翃以闻。会泚行反间，而除柳浑为宰相，署宁中书令。时朔方掌书记康湛为盩厔尉，翃逼湛诈作宁遗泚书献之，杞遂奏：宁初无效顺心，向闻与贼盟署中书令，今果后至，复得所与贼书，反状明甚。若凶渠外逼，奸臣内谋，则大事去矣。&quot;因俯伏歔欷曰：&quot;臣备位宰相，危不能持，颠不能扶，罪当死。&quot;帝命左右扶起之，乃召宁至朝堂，云使宣慰江淮。俄而中人引宁幕后，使二力士缢杀之，年六十一。</p>
            <p>　　初，命陆贽草制，贽索宁与泚书，将坐其事。杞复云：&quot;书已亡。&quot;宁死，籍其家，中外冤之。帝乃赦宁亲属，而归其资云。贞元十二年，宁故将夏绥银节度使韩潭请以所加礼部尚书雪宁罪，有诏听其家收葬。始，宁入朝，留其弟宽守成都，杨子琳乘间起泸州，以精骑数千袭据其城。宽战力屈，宁妾任素骁果，即出家财十万募勇士，得千人，设部队，自将以进。子琳大惧，会粮尽，且大雨，引舟至廷，乘而去。子琳者，本泸南贼帅，既降，诏隶剑南节度，屯泸州，杜鸿渐表为刺史。既败，收馀兵沿江而下，诸刺史震栗，备饩牢以飨士。过黄草峡，守捉使王守仙伏兵五百，子琳前驱至，悉禽之，遂入夔州，杀别驾张忠，城守以请罪。朝廷以其本谋近忠，故授峡州刺史，移澧州镇遏使。后归朝，赐名猷。</p>
            <p>　　宁季弟密，密子绘，俱以文辞称。绘四子：蠡、黯、确、颜，皆擢进士第。</p>
            <p>　　蠡字越卿，开成中为户部侍郎，白罢忌日百官行香，有诏褒可。历平卢、天平军节度使，终尚书左丞。</p>
            <p>　　子荛，字野夫，乾符中为吏部侍郎，美文辞，谈辩华给，以铨管非所长，出为陕虢观察使。是时王仙芝乱汉上，河南群盗兴，荛简侻不晓事，但以器韵自高，委政厮竖，不恤人疾苦。或诉旱者，指廷树示之曰：&quot;柯叶尚尔，何旱为？&quot;即搒笞之，上下离心。俄为军吏所执，髡其髯鬓。荛再拜祈免，乃得去。渴甚，求饮于民，民饮以溺。坐失守，贬端州司马，终左散骑常侍。</p>
            <p>　　黯，字直卿，开成初为监察御史，奏郊庙祭事不虔。文宗语宰相曰：&quot;宗庙之礼，朕当亲之。但千乘万骑，国用不给，故使有司侍祠，然是日朕正衣冠坐以俟旦。今闻主者不虔，祭器敝恶，岂朕事神蠲洁意邪？公宜敕有司道朕斯意。&quot;黯乃具条以闻。擢员外郎，累迁谏议大夫。</p>
            <p>　　确、颜，位皆郎中。</p>
            <p>　　严砺，字元明，震从祖弟也。少为浮屠法，太守见之，伟其材，表为玄武尉。震在山南，署牙将。德宗之幸，主馈饷有功。然轻躁多奸谋，以便佞自将。累为兴州刺史。震卒，以砺权主留府事，遗言荐之，即拜本道节度使。诏下谏议大夫、给事中、补阙、拾遗合议，皆以为&quot;砺资浅，士望轻，不宜授节制&quot;，帝不从。</p>
            <p>　　砺在位，贪沓苟得，士民不胜其苦。素恶凤州刺史马勋，即诬奏，贬贺州司户参军。刘辟反，以储备有素，检校尚书左仆射，节度东川。擅没吏民田宅百馀所，税外加敛钱及刍粟数十万。元和四年，卒，赠司空。后监察御史元稹奉使东川，劾发其赃，请加恶谥。朝廷以其死，故但追田宅奴婢还其主，税外所敛悉蠲除云。</p>
          </td>
        </tr>
      </table>
      <p>&nbsp;</p>
      <table width="460" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='156.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='158.htm'>下一页 </a></div>
                </td>
              </tr>
            </table>
            <p align=center>作者：[宋]欧阳修、宋祁 
            <hr width=90%>
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
          </td>
        </tr>
      </table>
      <p align="center" class="h">&nbsp; </p>
      </td>
  </tr>
  <tr> </tr>
</table>
<table width="776" border="0" cellspacing="0" cellpadding="0">
  <tr>
    <td>&nbsp;</td>
    <td width="476" height="20"><img src="bottom.gif" width="476" height="20"></td>
  </tr>
</table>
</body>
</html>
