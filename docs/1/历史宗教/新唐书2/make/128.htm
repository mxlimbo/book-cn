<html>
<head>
<title>列传第四十  狄郝硃</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<table width="776" border="0" cellspacing="0" cellpadding="0">
  <tr> 
    <td rowspan="2" height="234" valign="top" width="139"><img src="left.gif" height="234" width="139"></td>
    <td rowspan="2" width="87" valign="top" align="right"><img src="middle.gif" width="87" height="234" usemap="#Map" border="0"><map name="Map"><area shape="rect" coords="4,7,83,27" href="127.htm"><area shape="rect" coords="3,87,83,107" href="content.htm"><area shape="rect" coords="5,166,80,189" href="129.htm"></map></td>
    <td rowspan="2" width="74" valign="top"><img src="right.gif" width="74" height="234"></td>
    <td rowspan="2" valign="top" width="476"> 
      <p><img src="up.gif" width="476" height="20"></p>
      <table width="460" cellspacing="0" cellpadding="0">
        <tr> 
          <td> 
            <p>&nbsp;</p>
            <p align="center" class="h">列传第四十 狄郝硃</p>
          </td>
        </tr>
      </table>
      <br>
      <table width="460" border="0" cellspacing="0" cellpadding="0">
        <tr>
          <td>　　狄仁杰，字怀英，并州太原人。为儿时，门人有被害者，吏就诘，众争辨对，仁杰诵书不置，吏让之，答曰：&quot;黄卷中方与圣贤对，何暇偶俗吏语耶？&quot;举明经，调汴州参军。为吏诬诉，黜陟使阎立本召讯，异其才，谢曰：&quot;仲尼称观过知仁，君可谓沧海遗珠矣。&quot;荐授并州法曹参军。亲在河阳，仁杰登太行山，反顾，见白云孤飞，谓左右曰：&quot;吾亲舍其下。&quot;瞻怅久之，云移乃得去。同府参军郑崇质母老且疾，当使绝域。仁杰谓曰：&quot;君可贻亲万里忧乎？&quot;诣长史兰仁基请代行。仁基咨美其谊，时方与司马李孝廉不平，相敕曰：&quot;吾等可少愧矣！&quot;则相待如初，每曰：&quot;狄公之贤，北斗以南，一人而已。&quot;
            <p>　　稍迁大理丞，岁中断久狱万七千人，时称平恕。左威卫大将军权善才、右监门中郎将范怀义坐误斧昭陵柏，罪当免，高宗诏诛之。仁杰奏不应死，帝怒曰：&quot;是使我为不孝子，必杀之。&quot;仁杰曰：&quot;汉有盗高庙玉环，文帝欲当之族，张释之廷诤曰：'假令取长陵一抔土，何以加其法？'於是罪止弃市。陛下之法在象魏，固有差等。犯不至死而致之死，何哉？今误伐一柏，杀二臣，后世谓陛下为何如主？&quot;帝意解，遂免死。数日，授侍御史。左司郎中王本立怙宠自肆，仁杰劾奏其恶，有诏原之。仁杰曰：&quot;朝廷借乏贤，如本立者不鲜。陛下惜有罪，亏成法，奈何？臣愿先斥，为群臣戒。&quot;本立抵罪。繇是朝廷肃然。使岐州，亡卒数百剽行人，道不通。官捕系盗党穷讯，而余曹纷纷不能制。仁杰曰：&quot;是其计穷，且为患。&quot;乃明开首原格，出系者，禀而纵之，使相晓，皆自缚归。帝叹其达权宜。</p>
            <p>　　迁度支郎中。帝幸汾阳宫，为知顿使。并州长史李冲玄以道出石女祠，俗言盛服过者，致风雷之变，更发卒数万改驰道。仁杰曰：&quot;天子之行，风伯清尘，雨师洒道，何石女避邪？&quot;止其役。帝壮之，曰：&quot;真丈夫哉！&quot;出为宁州刺史，抚和戎落，得其欢心，郡人勒碑以颂。入拜冬官侍郎、持节江南巡抚使。吴、楚俗多淫祠，仁杰一禁止，凡毁千七百房，止留夏禹、吴太伯、季札、伍员四祠而已。</p>
            <p>　　转文昌右丞，出豫州刺史。时越王兵败，支党余二千人论死。仁杰释其械，密疏曰：&quot;臣欲有所陈，似为逆人申理；不言，且累陛下钦恤意。表成复毁，自不能定。然此皆非本恶，诖误至此。&quot;有诏悉谪戍边。囚出宁州，父老迎劳曰：&quot;狄使君活汝耶！&quot;因相与哭碑下。囚斋三日乃去。至流所，亦为立碑。初，宰相张光辅讨越王。军中恃功，多暴索，仁杰拒之。光辅怒曰：&quot;州将轻元帅邪？&quot;仁杰曰：&quot;乱河南者一越王，公董士三十万以平乱，纵使暴横，使无辜之人咸坠涂炭，是一越王死，百越王生也。且王师之至，民归顺以万计，自缒而下，四面成蹊。奈何纵邀赏之人杀降以为功，冤痛彻天？如得上方斩马剑加君颈，虽死不恨！&quot;光辅还，奏仁杰不逊，左授复州刺史。徙洛州司马。</p>
            <p>　　天授二年，以地官侍郎同凤阁鸾台平章事。武后谓曰：&quot;卿在汝南有善政，然有谮卿者，欲知之乎？&quot;谢曰：&quot;陛下以为过，臣当改之；以为无过，臣之幸也。谮者乃不愿知。&quot;后叹其长者。时太学生谒急，后亦报可。仁杰曰：&quot;人君惟生杀柄不以假人，至簿书期会，宜责有司。尚书省决事，左、右丞不句杖，左、右丞相不判徒，况天子乎？学徒取告，丞、簿职耳，若为报可，则胄子数千，凡几诏耶？为定令示之而已。&quot;后纳其言。</p>
            <p>　　会为来俊臣所构，捕送制狱。于时，讯反者一问即臣，听减死。俊臣引仁杰置对，答曰：&quot;有周革命，我乃唐臣，反固实。&quot;俊臣乃挺系。其属王德寿以情谓曰：&quot;我意求少迁，公为我引杨执柔为党，公且免死。&quot;仁杰叹曰；&quot;皇天后土，使仁杰为此乎！&quot;即以首触柱，血流沫面。德寿惧而谢。守者浸弛，即丐笔书帛，置褚衣中，好谓吏曰；&quot;方暑，请付家彻絮。&quot;仁杰子光远得书上变，后遣使案视。俊臣命仁杰冠带见使者，私令德寿作谢死表，附使以闻。后乃召见仁杰，谓曰：&quot;承反何耶？&quot;对曰：&quot;不承反，死笞掠矣。&quot;示其表，曰：&quot;无之。&quot;后知代署，因免死。武承嗣屡请诛之，后曰：&quot;命已行，不可返。&quot;时同被诬者凤阁侍郎任知古等七族悉得贷。御史霍献可以首叩殿陛苦争，欲必杀仁杰等，乃贬仁杰彭泽令，邑人为置生祠。</p>
            <p>　　万岁通天中，契丹陷冀州，河北震动，擢仁杰为魏州刺史。前刺史惧贼至，驱民保城，修守具。仁杰至，曰：&quot;贼在远，何自疲民？万一虏来，吾自办之，何预若辈？&quot;悉纵就田。虏闻，亦引去，民爱仰之，复为立祠。俄转幽州都督，赐紫袍、龟带，后自制金字十二於袍，以旌其忠。</p>
            <p>　　召拜鸾台侍郎，复同凤阁鸾台平章事。时发兵戍疏勒四镇，百姓怨苦。仁杰谏曰：</p>
            <p>　　天生四夷，皆在先王封域之外。东距沧海，西隔流沙，北横大漠，南阻五岭，天所以限中外也。自典籍所纪，声教所暨，三代不能至者，国家既已兼之。诗人矜薄伐於太原，化行於江、汉，前代之遐裔，而我之域中，过夏、商远矣。今乃用武荒外，邀功绝域，竭府库之实，以争硗确不毛之地，得其人不足以增赋，获其土不可以耕织。苟求冠带远夷，不务固本安人，此秦皇、汉武之所行也。传曰：&quot;与覆车同轨者未尝安。&quot;此言虽小，可以喻大。</p>
            <p>　　臣伏见国家师旅岁出，调度之费狃以浸广，右戍四镇，左屯安东，杼轴空匮，转输不绝，行役既久，怨旷者多。上不是恤，则政不行；政不行，则害气作；害气作，则虫螟生，水旱起矣。方今关东荐饥，蜀汉流亡，江、淮而南，赋敛不息。人不复本，则相率为盗，本根一摇，忧患非浅。所以然者，皆贪功方外，耗竭中国也。昔汉元帝纳贾捐之之谋而罢珠崖，宣帝用魏相之策而弃车师田。贞观中，克平九姓，册拜李思摩为可汗，使统诸部，夷狄叛则伐，降则抚，得推亡固存之义，无远戍劳人之役。今阿史那斛瑟罗，皆阴山贵种，代雄沙漠，若委之四镇，以统诸蕃，建为可汗，遣御寇患，则国家有继绝之美，无转输之苦。损四镇，肥中国，罢安东，实辽西，省军费於远方，并甲兵於要塞，恒、代之镇重，而边州之备丰矣。</p>
            <p>　　且王者外宁，容有内危。陛下姑敕边兵谨守备，以逸待劳，则战士力倍；以主御客，则我得其便；坚壁清野，寇无所得。自然深入有颠踬之虑，浅入无虏获之益。不数年，二虏不讨而服矣。</p>
            <p>　　又请废安东，复高姓为君长，省江南转饷以息民，不见纳。</p>
            <p>　　张易之尝从容问自安计，仁杰曰：&quot;惟劝迎庐陵王可以免祸。&quot;会后欲以武三思为太子，以问宰相，众莫敢对。仁杰曰：&quot;臣观天人未厌唐德。比匈奴犯边，陛下使梁王三思募勇士於市，逾月不及千人。庐陵王代之，不浃日，辄五万。今欲继统，非庐陵王莫可。&quot;后怒，罢议。久之，召谓曰：&quot;朕数梦双陆不胜，何也？&quot;於是，仁杰与王方庆俱在，二人同辞对曰：&quot;双陆不胜，无子也。天其意者以儆陛下乎！且太子，天下本，本一摇，天下危矣。文皇帝身蹈锋镝，勤劳而有天下，传之子孙。先帝寝疾，诏陛下监国。陛下掩神器而取之，十有余年，又欲以三思为后。且姑侄与母子孰亲？陛下立庐陵王，则千秋万岁后常享宗庙；三思立，庙不祔姑。&quot;后感悟，即日遣徐彦伯迎庐陵王於房州。王至，后匿王帐中，召见仁杰语庐陵事。仁杰敷请切至，涕下不能止。后乃使王出，曰：&quot;还尔太子！&quot;仁杰降拜顿首，曰：&quot;太子归，未有知者，人言纷纷，何所信？&quot;后然之。更令太子舍龙门。具礼迎还，中外大悦。初，吉顼、李昭德数请还太子，而后意不回，唯仁杰每以母子天性为言，后虽忮忍，不能无感，故卒复唐嗣。</p>
            <p>　　寻拜纳言，兼右肃政御史大夫。突厥入赵、定，杀掠甚众，诏仁杰为河北道行军元帅，假以便宜。突厥尽杀所得男女万计，由五回道去，仁杰追不能逮。更拜河北安抚大使。时民多胁从於贼，贼已去，惧诛，逃匿。仁杰上疏曰：&quot;议者以为虏入寇，始明人之逆顺，或迫胁，或愿从，或受伪官，或为招慰。诚以山东之人重气，一往死不为悔。比缘军兴，调发烦重，伤破家产，剔屋卖田，人不为售。又官吏侵渔，州县科役，督趣鞭笞，情危事迫，不循礼义，投迹犬羊，以图赊死，此君子所愧，而小人之常。民犹水也，壅则为渊，疏则为川，通塞随流，岂有常性。昔董卓之乱，神器播越，卓已诛禽，部曲无赦，故事穷变生，流毒京室。此由恩不溥洽，失在机先。今负罪之伍，潜窜山泽，赦之则出，不赦则狂。山东群盗，缘兹聚结。故臣以为边鄙暂警不足忧，中土不宁可为虑也。夫持大国者不可以小治，事广者不可以细分。人主所务，弗检常法。愿曲赦河北，一不问罪。&quot;诏可。</p>
            <p>　　还，除内史。后幸三阳宫，王公皆从，独赐仁杰第一区，眷礼卓异，时无辈者。是时李楷固、骆务整讨契丹，克之，献俘含枢殿，后大悦。二人者，本契丹李尽忠部将，尽忠入寇，楷固等数挫王师，后降，有司请论如法。仁杰称其骁勇可任，若贷死，必感恩纳节，可以责功。至是凯旋，后举酒属仁杰，赏其知人。授楷固左玉钤卫大将军、燕国公，赐姓武；务整右武威卫将军。</p>
            <p>　　后将造浮屠大像，度费数百万，官不能足，更诏天下僧日施一钱助之。仁杰谏曰：&quot;工不役鬼，必在役人；物不天降，终由地出。不损百姓，且将何求？今边垂未宁，宜宽征镇之傜，省不急之务。就令顾作，以济穷人，既失农时，是为弃本。且无官助，理不得成。既费官财，又竭人力，一方有难，何以救之？&quot;后由是罢役。</p>
            <p>　　圣历三年卒，年七十一。赠文昌右相，谥曰文惠。仁杰所荐进，若张柬之、桓彦范、敬晖、姚崇等，皆为中兴名臣。始居母丧，有白鹊驯扰之祥。中宗即位，追赠司空。睿宗又封梁国公。子光嗣、景晖。</p>
            <p>　　光嗣，圣历初，为司府丞。武后诏宰相各举尚书郎一人，仁杰荐光嗣，由是拜地官员外郎，以称职闻。后曰：&quot;祁奚内举，果得人。&quot;历淄、许、贝三州刺史。母丧，夺为太府少卿，固让，睿宗嘉其诚，许之。累迁扬州长史，以罪贬歙州别驾，卒。</p>
            <p>　　景晖，官魏州司功参军，贪暴为虐，民苦之，因共毁其父生祠，不复奉。至元和中，田弘正镇魏博，始奏葺之，血食不绝。族孙兼谟。</p>
            <p>　　兼谟字汝谐，及进士第。辟襄阳使府，刚正有祖风。令狐楚执政，荐授左拾遗，数上书言事。历刑部郎中、蕲邓郑三州刺史。岁旱饥，发粟赈济，民人不流徙。改苏州，以治最，擢给事中。左藏史盗度支缣帛，文宗以经赦诏勿治，兼谟封还诏书，帝问之，对曰：&quot;典史犯赃，不可免。&quot;帝曰：&quot;朕已赦其长官，吏亦宜宥，与其失信，宁失罪人。&quot;既而曰：&quot;后或事有不可，勿以还诏为惮。&quot;迁御史中丞。帝曰：&quot;御史台朝廷纲纪，一台正，则朝廷治，朝廷正，则天下治。畏忌顾望，则职业废矣。卿，梁公后，当嗣家声，不可不慎。&quot;兼谟顿首谢。江西观察使吴士矩加给其军，擅用上供钱数十万。兼谟劾奏：&quot;观察使为陛下守土，宣国诏条，知临戎赏士，州有定数，而与夺由己，贻弊一方，为诸道觖望，请付有司治罪。&quot;士矩繇是贬蔡州别驾。历兵部侍郎、河东节度使。还为尚书左丞。武宗子岘封益王，命兼谟为傅。俄领天平节度使，辞疾，以秘书监归洛阳，迁东都留守，卒。</p>
            <p>　　郝处俊，安州安陆人。父相贵，因隋乱，与妇翁许绍据峡州，归国，拜滁州刺史，封甑山县公。处俊甫十岁而孤，故吏归千缣赗之，已能让不受。及长，好学，嗜《汉书》，崖略暗诵。贞观中，第进士，解褐著作佐郎，袭父爵。兄弟友睦，事诸舅谨甚。再转滕王友，耻为王府属，弃官去。久之，召拜太子司议郎，累迁吏部侍郎。高丽叛，诏李勣为浿江道大总管，处俊副之。师入虏境，未阵，贼遽至，举军危骇。处俊方据胡床，体胖，安餐乾Я不顾，密畀料精锐击之，虏却，众壮其谋。</p>
            <p>　　入拜东台侍郎。时浮屠卢伽逸多治丹，曰：&quot;可以续年。&quot;高宗欲遂饵之，处俊谏曰：&quot;脩短固有命，异方之剂，安得轻服哉？昔先帝诏浮屠那罗迩娑寐案其方书为秘剂，取灵怪石，历岁乃能就。先帝饵之，俄而大渐，上医不知所为。群臣请显戮其人，议者以为取笑夷狄，故法不得行。前鉴不远，惟陛下深察。&quot;帝纳其言，第拜卢伽逸多为怀化大将军，进处俊同东西台三品。</p>
            <p>　　咸亨初，幸东都，皇太子监国，诸宰相皆留，而处俊独从。帝尝曰：&quot;王者无外，何为守御？而重门击柝，庸待不虞邪？我尝疑秦法为宽，荆轲匹夫耳，匕首窃发，群臣皆荷戟侍，莫敢拒，岂非习慢使然？&quot;处俊对曰：&quot;此乃法急耳。秦法，辄升殿者，夷三族。人皆惧族，安有敢拒邪？魏曹操著令曰；'京城有变，九卿各守其府。'后严才乱，与徒数十人攻左掖门，操登铜爵台望之，无敢救者。时王脩为奉常，闻变，召车骑未至，领官属步至宫门。操曰；'彼来者，必王脩乎！'此由脩察变识几，故冒法赴难。向若拘常，则遂成祸矣。故王者设法不可急，亦不可慢。《诗》曰'不懈于位，人之攸塈'，仁也；'式遏寇虐，无俾作慝'，刑也。《书》曰'高明柔克，沈潜刚克'，中道也。&quot;帝曰：&quot;善。&quot;</p>
            <p>　　转中书侍郎，监脩国史。初，显庆中，令狐德棻、刘胤之撰国史，其后许敬宗复加绪次。帝恨敬宗所纪失实，更命宰相刊正，且曰：&quot;朕昔从幸未央宫，辟仗既过，有横刀伏草中者，先帝敛辔却，谓朕曰；'事发，当死者数十人，汝可命出之。'史臣惟叙此为实。&quot;处俊曰：&quot;先帝仁恩溥博，类非一。臣之弟处杰被择供奉，时有三卫误拂御衣者，惧甚。先帝曰：'左右无御史，我不汝罪。'&quot;帝曰：&quot;此史臣应载。&quot;处俊乃表左史李仁实欲删整伪辞，会仁实死而止。</p>
            <p>　　上元初，帝观酺翔鸾阁，时赤县与太常音技分东西朋，帝诏雍王贤主东，周王显主西，因以角胜，处俊曰：&quot;礼所以示童子无诳者，恐其欺诈之心生也。二王春秋少，意操未定，乃公朋造党使相夸，彼俳儿优子，言辞无度，争负胜，相讥诮，非所以导仁义，示雍和也。&quot;帝遽止，叹曰：&quot;处俊远识，非众臣所逮。&quot;迁中书令，兼太子宾客，检校兵部尚书。</p>
            <p>　　帝多疾，欲逊位武后，处俊谏曰：&quot;天子治阳道，后治阴德，然则帝与后犹日之与月，阳之与阴，各有所主，不相夺也。若失其序，上谪见于天，下降灾诸人。昔魏文帝著令，帝崩，不许皇后临朝。今陛下奈何欲身传位天后乎？天下者，高祖、太宗之天下，非陛下之天下，正应谨守宗庙，传之子孙，不宜持国与人，以丧厥家。&quot;中书侍郎李义琰曰：&quot;处俊言可从，惟陛下不疑。&quot;事遂沮。又兼太子左庶子，拜侍中，罢为太子少保。开耀元年卒，年七十五。赠开府仪同三司、荆州大都督。帝哀叹其忠，举哀光顺门，祭以少牢，赙绢布八百段、米粟八百石，诏百官赴哭，官庀葬事。子北叟固辞，未听。裴炎为白帝曰：&quot;处俊阽死，诿臣曰；'生无益于国，死无烦费，凡诏赐，愿一罢之。'&quot;帝闻恻然，答其意，止赙物而已。</p>
            <p>　　处俊资约素，土木形骸，然临事敢言，自秉政，在帝前议论谆谆，必傅经义，凡所规献，得大臣体。武后虽忌之，以其操履无玷，不能害。与舅许圉师同里，俱宦达；乡人田氏、彭氏以高赀显。故江、淮间为语曰：&quot;贵如郝、许，富如田、彭。&quot;</p>
            <p>　　孙象贤，垂拱中，为太子通事舍人，后素衔处俊，故因事诛之。临刑，极骂乃死，后怒，令离磔其尸，斫夷祖、父棺冢。自是讫后世，将刑人，必先以木丸窒口云。</p>
            <p>　　硃敬则，字少连，亳州永城人。以孝义世被旌显，一门六阙相望。敬则志尚恢博，好学，重节义然诺，善与人交，振其急难，不责报於人。与左史江融、左仆射魏元忠善。咸亨中，高宗闻其名，召见，异之，为中书令李敬玄所毁，故授洹水尉。久之，除右补阙。</p>
            <p>　　初，武后称制，天下颇流言，遂开告密罗织之路，兴大狱，诛将相大臣。至是，已革命，事益宁。敬则谏曰：</p>
            <p>　　臣闻李斯之相秦也，行申、商之法，重刑名之家，杜私门；张公室；弃无用之费，损不急之官；惜日爱功，亟战疾耕。既庶而富，遂屠诸侯。此救弊之术也。故曰：&quot;刻薄可施子进趋，变诈可陈於攻战。&quot;天下已平，故可易之以宽简，润之以淳和。秦乃不然，淫虐滋甚，往而不反，卒至土崩。此不知变之祸也。</p>
            <p>　　陆贾、叔孙通事汉祖，当荥阳、成皋间，粮饷穷，智勇困，未尝敢开一说，效一奇，唯进豪猾贪暴之人。及区宇适定，乃陈《诗》、《书》，说礼、乐，开王道。高帝忿然曰：&quot;吾以马上得之，安事《诗》、《书》？&quot;对曰：&quot;马上得之，可马上治之乎？&quot;帝默然。於是贾著《新语》，通定礼仪。此知变之善也。向若高帝斥二子，置《诗》、《书》，重攻战，尊首级，则复道争功，拔剑击柱，晷漏之不保，何十二帝二百年乎？故曰：仁义者，圣人之蘧庐；礼者，先王之陈迹。祠祝毕，刍狗捐；淳精流，糟粕弃。仁义尚尔，况其轻乎？</p>
            <p>　　国家自文明以来，天地草昧，内则流言，外则构难。故不设钩距，无以顺人；不切刑罚，无以息暴。於是置神器，开告端，故能不出房闱，而天下晏然易主矣。臣闻急趋者无善迹，促柱者无和声；拯溺不规行，疗饥不鼎食。即向时秘策，今之刍狗也。愿鉴秦、汉之失，考时事之宜，毁蘧庐，遗糟粕；下宽大之令，流旷荡之泽，去萋斐之角牙，顿奸险之芒刃，塞罗织之妄源，扫朋党之险迹，旷然使天下更始，岂不乐哉！</p>
            <p>　　后善其言。迁正谏大夫，兼修国史。乃请高史官选，以求名才。侍中韦安石尝阅其稿史，叹曰：&quot;董狐何以加！世人不知史官权重宰相，宰相但能制生人，史官兼制生死，古之圣君贤臣所以畏惧者也。&quot;时赋敛繁重，民多荡析，后数召入禁中访失得，进同凤阁鸾台平章事。张易之构魏元忠、张说，欲诛之，无敢言者。敬则独奏曰：&quot;元忠、说秉心忠一，而所坐无名，杀之失天下望。&quot;乃得不死。</p>
            <p>　　以老疾还政事，俄改成均祭酒、冬官侍郎。易之等集名儒撰《三教珠英》，又绘武三思、李峤，苏味道、李迥秀、王绍宗等十八人像以为图，欲引敬则，固辞不与，世洁其为人。出为郑州刺史，遂致仕。侍御史冉祖雍诬奏与王同皎善，贬涪州刺史。既明其非罪，改庐州。代还，无淮南一物，所乘止一马，子曹步从以归。卒年七十五。</p>
            <p>　　敬则与三从昆弟居四十年，赀产无异。及执政，每以用人为先，细务不省也。岭表蛮叛，以裴怀古有文武才，用为桂州都督，蛮服其威惠，相率降。荐魏知古为凤阁舍人，张思敬为右史，皆称职。初，二张权宠盛，敬则密谓敬晖曰：&quot;公若假太子令，举北军诛易之兄弟，两飞骑力耳。&quot;晖卒用其策。始崔实、仲长统、王朗、曹冏论封建，指秦为失，敬则以为秦、汉世礼义陵迟，不可复用周制封诸侯，著论明之，儒者以为知言。</p>
            <p>　　睿宗嗣位，尝曰：&quot;神龙以来，忠於本朝者，李多祚、王同晈、韦月将、燕钦融并褒复矣，尚有遗者耶？&quot;刘幽求曰：&quot;硃敬则忠正义烈，天下所推，往为宗楚客、冉祖雍等所诬，谪守刺史。长安中，尝语臣曰：'相王必受命，当悉心事之。'及韦氏干纪，臣遂见危赴难。虽天诱其衷，亦敬则启之。&quot;於是追赠秘书监，谥曰元。</p>
            <p>　　敬则兄仁轨，字德容，隐居养亲。常诲子弟曰：&quot;终身让路，不枉百步；终身让畔，不失一段。&quot;有赤乌、白鹊栖所居树，按察使赵承恩表其异。及卒，郭山恽、员半千、魏知古共谥为孝友先生。</p>
            <p>　　赞曰：武后乘唐中衰，操杀生柄，劫制天下而攘神器。仁杰蒙耻奋忠，以权大谋，引张柬之等，卒复唐室，功盖一时，人不及知。故唐吕温颂之曰：&quot;取日虞渊，洗光咸池。潜授五龙，夹之以飞。&quot;世以为名言。方高宗举天下将以禅后，处俊固争，不使妻乘夫，阴反阳，至奸人衔怨，仇胔以逞。盖所谓谊形於主耶。敬则一谏，而罗织之狱衰，时而后言者欤！</p>
          </td>
        </tr>
      </table>
      <p>&nbsp;</p>
      <table width="460" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='127.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='129.htm'>下一页 </a></div>
                </td>
              </tr>
            </table>
            <p align=center>作者：[宋]欧阳修、宋祁 
            <hr width=90%>
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
          </td>
        </tr>
      </table>
      <p align="center" class="h">&nbsp; </p>
      </td>
  </tr>
  <tr> </tr>
</table>
<table width="776" border="0" cellspacing="0" cellpadding="0">
  <tr>
    <td>&nbsp;</td>
    <td width="476" height="20"><img src="bottom.gif" width="476" height="20"></td>
  </tr>
</table>
</body>
</html>
