<html>
<head>
<title>列传第四十九  姚宋</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<table width="776" border="0" cellspacing="0" cellpadding="0">
  <tr> 
    <td rowspan="2" height="234" valign="top" width="139"><img src="left.gif" height="234" width="139"></td>
    <td rowspan="2" width="87" valign="top" align="right"><img src="middle.gif" width="87" height="234" usemap="#Map" border="0"><map name="Map"><area shape="rect" coords="4,7,83,27" href="136.htm"><area shape="rect" coords="3,87,83,107" href="content.htm"><area shape="rect" coords="5,166,80,189" href="138.htm"></map></td>
    <td rowspan="2" width="74" valign="top"><img src="right.gif" width="74" height="234"></td>
    <td rowspan="2" valign="top" width="476"> 
      <p><img src="up.gif" width="476" height="20"></p>
      <table width="460" cellspacing="0" cellpadding="0">
        <tr> 
          <td> 
            <p>&nbsp;</p>
            <p align="center" class="h">列传第四十九 姚宋</p>
          </td>
        </tr>
      </table>
      <br>
      <table width="460" border="0" cellspacing="0" cellpadding="0">
        <tr>
          <td>　　姚崇，字元之，陕州硖石人。父懿，字善懿，贞观中，为巂州都督，赠幽州大都督，谥文献。
            <p>　　崇少倜傥，尚气节，长乃好学。仕为孝敬挽郎，举下笔成章，授濮州司仓参军，五迁夏官郎中。契丹扰河北，兵檄丛进，崇奏决若流，武后贤之，即拜侍郎。后尝语左右：&quot;往周兴、来俊臣等数治诏狱，朝臣相逮引，一切承反。朕意其枉，更畏近臣临问，皆得其手牒不冤，朕无所疑，即可其奏。自俊臣等诛，遂无反者，然则向论死得无冤邪？&quot;崇曰：&quot;自垂拱后，被告者类自诬。当是时，以告言为功，故天下号曰'罗织'，甚于汉之钩党。虽陛下使近臣覆讯，彼尚不自保，敢一摇手以悖酷吏意哉！且被问不承，则重罹其惨，如张虔勖、李安静等皆是也。今赖天之灵，发寤陛下，凶竖歼夷，朝廷乂安，臣以一门百口保内外官无复反者。陛下以告牒置弗推，后若反有端，臣请坐知而不告。&quot;后悦曰：&quot;前宰相务顺可，陷我为淫刑主，闻公之言，乃得朕心。&quot;赐银千两。</p>
            <p>　　圣历三年，进同凤阁鸾台平章事。迁凤阁侍郎，俄兼相王府长史，以母老纳政归侍，乃诏以相王府长史侍疾，月余，复兼夏官尚书、同凤阁鸾台三品。崇建言：&quot;臣事相王，而夏官本兵，臣非惜死，恐不益王。&quot;乃诏改春官。张易之私有请于崇，崇不纳，易之谮于后，降司仆卿，犹同凤阁鸾台三品。出为灵武道大总管。</p>
            <p>　　张柬之等谋诛二张，崇适自屯所还，遂参计议。以功封梁县侯，实封二百户。后迁上阳宫，中宗率百官起居，王公更相庆，崇独流涕。柬之等曰：&quot;今岂涕泣时邪？恐公祸由此始。&quot;崇曰：&quot;比与讨逆，不足以语功，然事天后久，违旧主而泣，人臣终节也，由此获罪甘心焉。&quot;俄为亳州刺史。后五王被害，而崇独免。历宋、常、越、许四州。睿宗立，拜兵部尚书、同中书门下三品，进中书令。</p>
            <p>　　玄宗在东宫，太平公主干政，宋王成器等分典闲厩、禁兵。崇与宋璟建请主就东都，出诸王为刺史，以壹人心。帝以谓主，主怒。太子惧，上疏以崇等槊间王室，请加罪，贬为申州刺史。移徐、潞二州，迁扬州长史。政条简肃，人为纪德于碑。徙同州刺史。</p>
            <p>　　先天二年，玄宗讲武新丰。故事，天子行幸，牧守在三百里者，得诣行在。时帝亦密召崇，崇至，帝方猎渭滨，即召见，帝曰：&quot;公知猎乎？&quot;对曰：&quot;少所习也。臣年二十，居广成泽，以呼鹰逐兽为乐。张憬藏谓臣当位王佐，无自弃，故折节读书，遂待罪将相。然少为猎师，老而犹能。&quot;帝悦，与俱驰逐，缓速如旨，帝欢甚。既罢，乃咨天下事，衮衮不知倦。帝曰：&quot;卿宜遂相朕。&quot;崇知帝大度，锐于治，乃先设事以坚帝意，即阳不谢，帝怪之。崇因跪奏：&quot;臣愿以十事闻，陛下度不可行，臣敢辞。&quot;帝曰：&quot;试为朕言之。&quot;崇曰：&quot;垂拱以来，以峻法绳下；臣愿政先仁恕，可乎？朝廷覆师青海，未有牵复之悔；臣愿不倖边功，可乎？比来壬佞冒触宪网，皆得以宠自解；臣愿法行自近，可乎？后氏临朝，喉舌之任出阉人之口；臣愿宦竖不与政，可乎？戚里贡献以自媚于上，公卿方镇浸亦为之；臣愿租赋外一绝之，可乎？外戚贵主更相用事，班序荒杂；臣请戚属不任台省，可乎？先朝亵狎大臣，亏君臣之严；臣愿陛下接之以礼，可乎？燕钦融、韦月将以忠被罪，自是诤臣沮折；臣愿群臣皆得批逆鳞，犯忌讳，可乎？武后造福先寺，上皇造金仙、玉真二观，费钜百万；臣请绝道佛营造，可乎？汉以禄、莽、阎、梁乱天下，国家为甚；臣愿推此鉴戒为万代法，可乎？&quot;帝曰：&quot;朕能行之。&quot;崇乃顿首谢。翌日，拜兵部尚书、同中书门下三品。封梁国公。迁紫微令。固辞实封，乃停旧食，赐新封百户。</p>
            <p>　　中宗时，近戚奏度僧尼，温户强丁因避赋役。至是，崇建言：&quot;佛不在外，悟之于心。行事利益，使苍生安稳，是谓佛理。乌用奸人以汨真教？&quot;帝善之，诏天下汰僧伪滥，发而农者余万二千人。</p>
            <p>　　崇尝于帝前序次郎吏，帝左右顾，不主其语。崇惧，再三言之，卒不答，崇趋出。内侍高力士曰：&quot;陛下新即位，宜与大臣裁可否。今崇亟言，陛下不应，非虚怀纳诲者。&quot;帝曰：&quot;我任崇以政，大事吾当与决，至用郎吏，崇顾不能而重烦我邪？&quot;崇闻乃安。由是进贤退不肖而天下治。</p>
            <p>　　开元四年，山东大蝗，民祭且拜，坐视食苗不敢捕。崇奏：&quot;《诗》云：'秉彼蟊贼，付畀炎火。'汉光武诏曰：'勉顺时政，劝督农桑。去彼螟域，以及蟊贼。'此除蝗谊也。且蝗畏人易驱，又田皆有主，使自救其地，必不惮劝。请夜设火，坎其旁，且焚且瘗，蝗乃可尽。古有讨除不胜者，特人不用命耳。&quot;乃出御史为捕蝗使，分道杀蝗。汴州刺史倪若水上言：&quot;除天灾者当以德，昔刘聪除蝗不克而害愈甚。&quot;拒御史不应命。崇移书诮之曰：&quot;聪伪主，德不胜祆，今祆不胜德。古者良守，蝗避其境，谓修德可免，彼将无德致然乎？今坐视食苗，忍而不救，因以无年，刺史其谓何？&quot;若水惧，乃纵捕，得蝗十四万石。时议者喧哗，帝疑，复以问崇，对曰：&quot;庸儒泥文不知变。事固有违经而合道，反道而适权者。昔魏世山东蝗，小忍不除，至人相食；后奏有蝗，草木皆尽，牛马至相啖毛。今飞蝗所在充满，加复蕃息，且河南、河北家无宿藏，一不获则流离，安危系之。且讨蝗纵不能尽，不愈于养以遗患乎？&quot;帝然之。黄门监卢怀慎曰：&quot;凡天灾，安可以人力制也！且杀虫多，必戾和气。愿公思之。&quot;崇曰：&quot;昔楚王吞蛭而厥疾瘳，叔敖断虵福乃降。今蝗幸可驱，若纵之，谷且尽，如百姓何？杀虫救人，祸归于崇，不以诿公也！&quot;蝗害讫息。</p>
            <p>　　于是，帝方躬万机，朝夕询逮，它宰相畏帝威决，皆谦惮，唯独崇佐裁决，故得专任。崇第赊僻，因近舍客庐。会怀慎卒，崇病{疒占}移告，凡大政事，帝必令源乾曜就咨焉。乾曜所奏善，帝则曰：&quot;是必崇画之。&quot;有不合，则曰：&quot;胡不问崇？&quot;乾曜谢其未也，乃已。帝欲崇自近，诏徙寓四方馆，日遣问食饮起居，高医、尚食踵道。崇以馆局华大，不敢居。帝使语崇曰：&quot;恨不处禁中，此何避？&quot;久之，紫微史赵诲受夷人赇，当死。崇素亲倚，署奏营减，帝不悦。时曲赦京师，惟诲不原。崇惶惧，上还宰政，引宋璟代，乃以开府仪同三司罢政事。</p>
            <p>　　帝将幸东都，而太庙屋自坏，帝问宰相，宋璟、苏颋同对曰：&quot;三年之丧未终，不可以行幸。坏压之变，天所以示教戒，陛下宜停东巡，修德以答至谴。&quot;帝以问崇，对曰：&quot;臣闻隋取苻坚故殿以营庙，而唐因之。且山有朽坏乃崩，况木积年而木自当蠹乎。但坏与行会，不缘行而坏。且陛下以关中无年，轮饷告劳，因以幸东都，所以为人不为己也。百司已戒，供拟既具，请车驾如行期。旧庙难复完，尽奉神主舍太极殿？更作新庙，申诚奉，大孝之德也。&quot;帝曰：&quot;卿言正契朕意。&quot;赐绢二百匹，诏所司如崇言，天子遂东。因诏五日一参，入阁供奉。</p>
            <p>　　八年，授太子少保，以疾不拜。明年卒，年七十二。赠扬州大都督，谥曰文献。十七年，追赠太子太保。</p>
            <p>　　崇析赀产，令诸子各有定分。治令曰：</p>
            <p>　　比见达宦之裔多贫困，至铢尺是竞，无论曲直，均受絜，诋。田宅水硙既共有之，至相推倚以顿废。陆贾、石苞，古达者也，亦先有定分，以绝后争。</p>
            <p>　　昔杨震、赵明、卢植、张奂咸以薄葬，知真识去身，贵速朽耳。夫厚葬之家流于俗，以奢靡为孝，令死者戮尸暴骸，可不痛哉！死者无知，自同粪土，岂烦奢葬；使其有知，神不在柩，何用破赀徇侈乎？吾亡，敛以常服，四时衣各一称。性不喜冠衣，毋以入墓。紫衣玉带，足便于体。</p>
            <p>　　今之佛经，罗什所译，姚兴与之对翻，而兴命不延，国亦随灭。梁武帝身为寺奴，齐胡太后以六宫入道，皆亡国殄家。近孝和皇帝发使赎生，太平公主、武三思等度人造寺，身婴夷戮，为天下笑。五帝之时，父不丧子，兄不哭弟，致仁寿，无凶短也。下逮三王，国祚延久，其臣则彭祖、老聃皆得长龄，此时无佛，岂抄经铸像力邪？缘死丧造经像，以为追福。夫死者生之常，古所不免，彼经与像何所施为？儿曹慎不得为此！崇尤长吏道，处决无淹思。三为宰相，常兼兵部，故屯戊斥候、士马储械，无不谙记。玄宗初立，宾礼大臣故老，雅尊遇崇，每见便殿，必为之兴，去辄临轩以送，它相莫如也。时承权戚干政之后，纲纪大坏，先天末，宰相至十七人，台省要职不可数。崇常先有司罢冗职，修制度，择百官各当其材，请无广释道，无数移吏。繇是天子责成于下，而权归于上矣。</p>
            <p>　　然资权谲。始为同州，张说以素憾，讽赵彦昭劾崇。及当国，说惧，潜诣岐王申款。崇它日朝，众趋出，崇曳踵为有疾状，帝召问之，对曰：&quot;臣损足。&quot;曰：&quot;无甚痛乎？&quot;曰：&quot;臣心有忧，痛不在足。&quot;问以故，曰：&quot;岐王陛下爱弟，张说辅臣，而密乘车出入王家，恐为所误，故忧之。&quot;于是出说相州。魏知古，崇所引，及同列，稍轻之，出摄吏部尚书，知东都选，知古憾焉。时崇二子在洛，通宾客馈遗，凭旧请托。知古归，悉以闻。他日，帝召崇曰：&quot;卿子才乎，皆安在？&quot;崇揣知帝意，曰：&quot;臣二子分司东都，其为人多欲而寡慎，是必尝以事干魏知古。&quot;帝始以崇私其子，或为隐，微以言动之。及闻，乃大喜，问：&quot;安从得之？&quot;对曰：&quot;知古，臣所荐也，臣子必谓其见德而请之。&quot;帝于是爱崇不私而薄知古，欲斥之。崇曰：&quot;臣子无状，桡陛下法，而逐知古，外必谓陛下私臣。&quot;乃止，然卒罢为工部尚书。</p>
            <p>　　崇始名元崇，以与突厥叱剌同名，武后时以字行；至开元世，避帝号，更以今名。三子：彝、异、弈，皆至卿、刺史。</p>
            <p>　　弈少修谨。始，崇欲使不越官次而习知吏道，故自右千牛进至太子舍人，皆平迁。开元中，有事五陵，有司以鹰犬从，弈曰：&quot;非礼也。&quot;奏罢之。请治剧，为睢阳太守，召授太仆卿。后为尚书右丞。子闳，居右相牛仙客幕府。仙客病甚，闳强使荐弈及卢奂为宰相，仙客妻以闻，闳坐死，弈贬永阳太守，卒。</p>
            <p>　　曾孙合、勖。合，元和中进士及第，调武功尉，善诗，世号姚武功者。迁监察御史，累转给事中。奉先、冯翊二县民诉牛羊使夺其田，诏美原主簿硃俦覆按，猥以田归使，合劾发其私，以地还民。历陕虢观察使，终秘书监。</p>
            <p>　　勖字斯勤。长庆初擢进士第，数为使府表辟，进监察御史，佐盐铁使务。累迁谏议大夫，更湖、常二州刺史。为宰相李德裕厚善。及德裕为令狐綯等谮逐，擿索支党，无敢通劳问；既海上，家无资，病无汤剂，勖数馈饷候问，不傅时为厚薄。终夔王傅。自作寿藏于万安山南原崇茔之旁，署兆曰&quot;寂居穴&quot;，坟曰&quot;复真堂&quot;，中叕刂土为床曰&quot;化台&quot;，而刻石告后世。</p>
            <p>　　宋璟，邢州南和人。七世祖弁为元魏吏部尚书。璟耿介有大节，好学，工文辞，举进士中第。调上党尉，为监察御史，迁凤阁舍人。居官鲠正，武后高其才。张易之诬御史大夫魏元忠有不臣语，引张说为验，将廷辩，说惶遽，璟谓说曰：&quot;名义至重，不可陷正人以求苟免。缘此受谪，芬香多矣。若不测者，吾且叩阁救，将与子偕死。&quot;说感其言，以实对，元忠免死。</p>
            <p>　　璟后迁左台御史中丞，会飞书告张昌宗引相工观吉凶者，璟请穷治，后曰：&quot;易之等已自言于朕。&quot;璟曰：&quot;谋反无容以首原，请下吏明国法。易之等贵宠，臣言之且有祸，然激于义，虽死不悔。&quot;后不怿，姚遽传诏令出，璟曰：&quot;今亲奉德音，不烦宰相擅宣王命。&quot;后意解，许收易之等就狱。俄诏原之，敕二张诣璟谢，璟不见，曰：&quot;公事公言之，若私见，法无私也。&quot;顾左右叹曰：&quot;吾悔不先碎竖子首而令乱国经。&quot;尝宴朝堂，二张列卿三品，璟阶六品，居下坐。易之谄事璟，虚位揖曰：&quot;公第一人，何下坐？&quot;璟曰：&quot;才劣品卑，卿谓第一何邪？&quot;是时朝廷以易之等内宠，不名其官，呼易之&quot;五郎&quot;，昌宗&quot;六郎&quot;。郑善果谓璟曰：&quot;公奈何谓五郎为卿？&quot;璟曰：&quot;以官正当为卿。君非其家奴，何郎之云？&quot;会有丧，告满入朝，公卿以次谒，通礼意。易之等后至，促步前，璟举笏却揖唯唯。故积怨，常欲中伤，后知之，得免。然以数忤旨，诏按狱扬州，璟奏：&quot;按州县，才监察御史职耳。&quot;又诏按幽州都督屈突仲翔，辞曰：&quot;御史中丞非大事不出使。仲翔罪止赃，今使臣往，此必有危臣者。&quot;既而诏副李峤使陇、蜀，璟复言：&quot;陇右无变，臣以中丞副李峤，非朝廷故事。&quot;终辞。易之初冀璟出则劾奏诛之，计不行，乃伺璟〗家婚礼，将遣客刺杀之。有告璟者，璟乘庳车舍他所，刺不得发。俄二张死，乃免。</p>
            <p>　　神龙初，为吏部侍郎。中宗嘉其直，令兼谏议大夫、内供奉，仗下与言得失。迁黄门侍郎。武三思怙烝宠，数有请于璟。璟厉答曰：&quot;今复子明辟，王宜以侯就第，安得尚干朝政，独不见产、禄事乎？&quot;后韦月将告三思乱宫掖，三思讽有司论大逆不道，帝诏殊死，璟请付狱按罪，帝怒，岸巾出侧门，谓璟曰：&quot;朕谓已诛矣，尚何请？&quot;璟曰：&quot;人言后私三思，陛下不问即斩之，臣恐有窃议者，请按而后刑。&quot;帝愈怒。璟曰：&quot;请先诛臣，不然，终不奉诏。&quot;帝乃流月将岭南。会还京师，诏璟权检校并州长史，未行，又检校贝州刺史。时河北水，岁大饥，三思使敛封租，璟拒不与，故为所挤。历杭、相二州，政清毅，吏下无敢犯者。迁洛州长史。</p>
            <p>　　睿宗立，以吏部尚书、同中书门下三品。玄宗在东宫，兼右庶子。先是崔湜、郑愔典选，为戚近干夺，至迎用二岁阙，犹不能给，更置比冬选，流品淆并，璟与侍郎李乂、卢从愿澄革之，铨总平允。</p>
            <p>　　太平公主不利东宫，尝驻辇光范门，伺执政以讽。璟曰：&quot;太子有大功，宗朝社稷主也，安得异议？&quot;乃与姚崇白奏出公主诸王于外，帝不能用。贬楚州刺史，历兗冀魏三州、河北按察使，进幽州都督，以国子祭酒留守东都，迁雍州长史。</p>
            <p>　　玄宗开元初，以雍州为京兆府，复为尹。进御史大夫，坐小累为睦州刺史，徙广州都督。广人以竹茅茨屋，多火。璟教之陶瓦筑堵，列邸肆，越俗始知栋宇利而无患灾。召拜刑部尚书。四年，迁吏部兼侍中。</p>
            <p>　　帝幸东都，次崤谷，驰道隘，稽拥车骑，帝命黜河南尹李朝隐、知顿使王怡等官。璟曰：&quot;陛下富春秋，今始巡守，以道不治而罪二臣，繇此相饬，后有受其蔽者。&quot;帝遽命舍之。璟谢曰：&quot;陛下向以怒责之，以臣言免之，是过归于上而恩在下。姑听待罪于朝，然后诏还其职，进退得矣。&quot;帝善之。累封广平郡公。广人为璟立遗爱颂，璟上言：&quot;颂所以传德载功也。臣之治不足纪，广人以臣当国，故为溢辞，徒成谄谀者。欲厘正之，请自臣始。&quot;有诏许停。</p>
            <p>　　帝尝命璟与苏颋制皇子名与公主号，遂差次所封，且诏别择一美称及佳邑封上。璟奏言：&quot;七子均养，诗人所称。今若同等别封，或母宠子爱，恐伤跂鸠之平。昔袁盎引却慎夫人席，文帝纳之，夫人亦不为嫌，以其得长久计也。臣不敢别封。&quot;帝叹重其贤。</p>
            <p>　　皇后父王仁籞卒，将葬，用昭成皇后家窦孝谌故事，坟高五丈一尺。璟等请如著令，帝已然可，明日，复诏如孝谌者。璟还诏曰：&quot;俭，德之恭；侈，恶之大也。僭礼厚葬，前世所诫，故古墓而不坟。人子于哀迷则未遑以礼自制，故圣人制齐、斩、缌、免，衣衾棺郭，各有度数。虽有贤者，断其私怀。众皆务奢，独能以俭，所谓至德要道者。中宫若谓孝谌逾制，初无非者，一切之令固不足以法。贞观时嫁长乐公主，魏徵谓不可加长公主，太宗欣纳，而文德皇后降使厚谢。韦庶人追王其父，擅作，酆陵，而祸不旋踵。国家知人情无穷，故为制度，不因人以摇动，不变法以爱憎。比来人间竞务靡葬，今以后父重戚，不忧乏用，高冢大寝，不畏无人，百事官给，一朝可就，而区区屡闻者，欲成朝廷之政、中宫之美尔。傥中宫情不可夺，请准令一品陪陵，坟四丈，差合所宜。&quot;帝曰：&quot;朕常欲正身纪纲天下，于后容有私邪？然人所难言，公等乃能之。&quot;即可其奏。又遣使赉彩绢四百匹。</p>
            <p>　　会日食，帝素服俟变，录囚多所贷遣，赈恤灾患，罢不急之务。璟曰：&quot;陛下降德音，恤人隐，末宥轻系，惟流、死不免，此古所以慎赦也。恐议者直以月蚀修刑，日蚀修德，或言分野之变，冀有揣合。臣以谓君子道长，小人道销。止女谒，放谗夫，此所谓修德也。囹圄不扰，兵甲不渎，官不苛治，军不轻进，此所谓修刑也。陛下常以为念，虽有亏食，将转而为福，又何患乎？且君子耻言浮于行，愿劝天以诚，无事空文。&quot;帝嘉纳。后以开府仪同三司罢政事。</p>
            <p>　　京兆人权梁山谋逆，敕河南尹王怡驰传往按。牢械充满，久未决，乃命璟为京留守，覆其狱。初，梁山诡称婚集，多假贷，吏欲并坐贷人。璟曰：&quot;婚礼借索大同，而狂谋率然，非所防亿。使知而不假，是与为反。贷者弗知，何罪之云？&quot;平纵数百人。</p>
            <p>　　十二年，东巡泰山，璟复为留守。帝将发，谓曰：&quot;卿，国元老，别方历时，宜有嘉谋以遗朕。&quot;璟因一二极言。手制答曰：&quot;所进当书之坐右，出入观省，以诫终身。&quot;赐赉优渥，进兼吏部尚书。十七年。为尚书右丞相，而张说为左丞相，源乾曜为太子少傅，同日拜。有诏太官设馔，太常奏乐，会百官尚书省东堂。帝赋三杰诗，自写以赐。二十年，请致仕，许之，仍赐全禄。退居洛。乘舆东幸，璟谒道左。诏荣王劳问，别遣使赐药饵。二十五年卒，年七十五，赠太尉，谥文贞。</p>
            <p>　　璟风度凝远，人莫涯其量。始，自广州入朝，帝遣内侍杨思勖驿迓之。未尝交一言。思勖自以将军贵幸，诉之帝，帝益嗟重。璟为宰相，务清政刑，使官人皆任职。圣历后，突厥默啜负其强，数窥边，侵九姓拔曳固，负胜轻出，为其狙击斩之，入蕃使郝灵亻传其首京师。灵佺自谓还必厚见赏。璟顾天子方少，恐后干宠蹈利者夸威武，为国生事，故抑之，逾年，才授右武卫郎将，灵佺恚愤不食死。张嘉贞后为相，阅堂案，见其危言切议，未尝不失声叹息。六子：升、尚、浑、恕、华、衡。</p>
            <p>　　升，太仆少卿。尚，汉东太守。浑，与李林甫善，历谏议大夫、平原太守、御史中丞、东京采访使。在平原，暴敛求进，至重取民一年庸、租。使东畿，薛稷甥女郑寡而美，浑使南尉杨朝宗聘而己纳之，荐朝宗为赤尉。恕，以都官郎中为剑南采访判官，数贪纵不法，阴养刺客。天宝中，浑、恕、尚并以赃败，浑流高要，恕流海康，尚贬临海长史。华、衡亦皆坐贪得罪。广德中，浑起为太子谕德。物议秽薄之，流死江岭。昆弟皆荒饮俳嬉，而衡最险悖，广平之风衰焉。</p>
            <p>　　赞曰：姚崇以十事要说天子而后辅政，顾不伟哉，而旧史不传。观开元初皆已施行，信不诬已。宋璟刚正又过于崇，玄宗素所尊惮，常屈意听纳。故唐史臣称崇善应变以成天下之务，璟善守文以持天下之正。二人道不同，同归于治，此天所以佐唐使中兴也。呜呼！崇劝天子不求边功，璟不肯赏边臣，而天宝之乱，卒蹈其害，可谓先见矣。然唐三百年，辅弼者不为少，独前称房、杜，后称姚、宋，何哉？君臣之遇合，盖难矣夫！</p>
          </td>
        </tr>
      </table>
      <p>&nbsp;</p>
      <table width="460" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='136.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='138.htm'>下一页 </a></div>
                </td>
              </tr>
            </table>
            <p align=center>作者：[宋]欧阳修、宋祁 
            <hr width=90%>
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
          </td>
        </tr>
      </table>
      <p align="center" class="h">&nbsp; </p>
      </td>
  </tr>
  <tr> </tr>
</table>
<table width="776" border="0" cellspacing="0" cellpadding="0">
  <tr>
    <td>&nbsp;</td>
    <td width="476" height="20"><img src="bottom.gif" width="476" height="20"></td>
  </tr>
</table>
</body>
</html>
