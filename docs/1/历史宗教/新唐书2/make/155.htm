<html>
<head>
<title>列传第六十七  李杨崔柳韦路</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<table width="776" border="0" cellspacing="0" cellpadding="0">
  <tr> 
    <td rowspan="2" height="234" valign="top" width="139"><img src="left.gif" height="234" width="139"></td>
    <td rowspan="2" width="87" valign="top" align="right"><img src="middle.gif" width="87" height="234" usemap="#Map" border="0"><map name="Map"><area shape="rect" coords="4,7,83,27" href="154.htm"><area shape="rect" coords="3,87,83,107" href="content.htm"><area shape="rect" coords="5,166,80,189" href="156.htm"></map></td>
    <td rowspan="2" width="74" valign="top"><img src="right.gif" width="74" height="234"></td>
    <td rowspan="2" valign="top" width="476"> 
      <p><img src="up.gif" width="476" height="20"></p>
      <table width="460" cellspacing="0" cellpadding="0">
        <tr> 
          <td> 
            <p>&nbsp;</p>
            <p align="center" class="h">列传第六十七 李杨崔柳韦路</p>
          </td>
        </tr>
      </table>
      <br>
      <table width="460" border="0" cellspacing="0" cellpadding="0">
        <tr>
          <td>　　李麟，裔出懿祖，于属最疏。父濬，历润、虢、潞三州刺史，以诚信号良吏。开元中，终剑南节度按察使，赠户部尚书，谥曰诚。
            <p>　　麟好学，善文辞。以父廕补京兆府户曹参军，举宗室异能，转殿中侍御史。累擢兵部侍郎，与杨国忠同列，国忠怙权，疾之，改权礼部贡举。国忠迁，麟复本官。改国子祭酒。出为河东太守，有清政。安禄山反，朝廷以麟儒者，非御侮才，还为祭酒，封渭源县男。玄宗入蜀，麟走见帝，再迁宪部尚书、同中书门下平章事。时宰相韦见素、房琯、崔涣、崔圆踵赴肃宗行在，独麟以宗室子留总百司。上皇还京，进同中书门下三品，封褒国公。张皇后挟李辅国浸桡政，苗晋卿、崔圆等畏其权，皆附离取安，独麟守正不阿顺，辅国忌恚。乾元初，罢为太子少傅。明年卒，年六十六，赠太子太傅，谥曰德。</p>
            <p>　　杨绾，字公权，华州华阴人。祖温玉，在武后时为显官。世以儒闻。绾少孤，家素贫，事母谨甚。性沈靖，独处一室，左右图史，凝尘满席，澹如也。不好立名，有所论著，未始示人。第进士，补太子正字。举词藻宏丽科，玄宗已试，又加诗、赋各一篇，绾为冠，由是擢右拾遣。制举加诗、赋，繇绾始。天宝乱，肃宗即位，绾脱身见行朝，拜起居舍人，知制诰。累迁中书舍人，兼修国史。故事，舍人年久者为阁老，其公廨杂料独取五之四。至绾，悉均给之。历礼部侍郎，建复古孝廉、力田等科，天下高其议。俄迁吏部，品裁清允，人服其公。是时，元载秉政，忌绾望高，疏薄之。宦者鱼朝恩判国子监，既诛，因是建言太学当得天下名儒汰其选，即拜绾国子祭酒，外示尊重，而实以散地处之。载日贪冒，天下士议益归绾，帝亦知之，自擢为太常卿，充礼仪使。载得罪，拜中书侍郎、同中书门下平章事，修国史。制下，士相贺于朝，绾固让，帝不许。</p>
            <p>　　时诸州悉带团练使，绾奏：&quot;刺史自有持节诸军事以掌军旅；司马，古司武，所以副军，即今副使；司兵参军，即今团练判官。官号重复，可罢天下团练、守捉使。&quot;诏可。又减诸道观察判官员之半。复言：&quot;旧制，刺史被代若别追，皆降鱼书，乃得去。开元时，置诸道采访使，得专停刺史，威柄外移，渐不可久。其刺史不称职若赃负，本道使具条以闻，不得擅追及停，而刺史亦不得辄去州诣使所。如其故阙，使司无署摄，听上佐代领。&quot;帝善其谋，于是高选州上佐，定上、中、下州，差置兵员，诏郎官、御史分道巡覆。又定府、州官月禀，使优狭相均。始，天下兵兴，从权宜，官品同而禄例差。及四方粗定，元载、王缙当国，偷以为利，因不改，故江淮大州至月千缗，而山剑贫险，虽上州刺史止数十缗。及此始复太平旧制。</p>
            <p>　　绾素痼疾，居旬日浸剧，有诏就中书疗治，每对延英殿，许挟扶。于时厘补穿敝，唯绾是恃。未几薨，帝惊悼，诏群臣曰：&quot;天不使朕致太平，何夺绾之速邪？&quot;即日诏赠司徒，遣使者册授，欲及其未敛也。诏百官如第吊，遣使会吊，赙绢千匹、布三百匹。太常谥曰文贞，比部郎中苏端，憸人也，持异议，宰相常衮阴助之，帝以其言丑险不实，贬端巴州员外司马，犹赐谥曰文简。</p>
            <p>　　绾俭约，未尝问生事，禄禀分姻旧，随多寡辄尽。造之者，清谈终晷，而不及荣利，欲干以私，闻其言，必内愧止。经诰微趣，学家疑晦者，一见既诣其极。始辅政，御史中丞崔宽本豪侈，城南别墅池观堂皇，为当时第一，即日遣人毁之；京兆尹黎干，出入从驺驭百数，省损才留十馀骑；中书令郭子仪在邠州行营，方大会，除书至，音乐散五之四；它闻风靡然自化者，不可胜纪。世以比杨震、山涛、谢安云。</p>
            <p>　　崔祐甫，字贻孙，太子宾客孝公沔之子也。世以礼法为闻家。第进士，调寿安尉。安禄山陷洛阳，祐甫冒矢石入私庙，负木主以逃。自起居舍人累迁中书舍人。性刚直，遇事不回。时侍郎阙，祐甫摄省事，数与宰相常衮争议不平。衮怒，使知吏部选，每拟官，衮辄驳异，祐甫不为下。会硃泚军中猫鼠同乳，表其瑞，诏示衮，衮率群臣贺，祐甫独曰：&quot;可吊不可贺。&quot;诏使问状，对曰：&quot;臣闻《礼》：'迎猫，为其食田鼠。'以其为人去害，虽细必录。今猫受畜于人，不能食鼠而反乳之，无乃失其性邪？猫职不修，其应若曰法吏有不触邪，疆吏有不捍敌。臣愚以为当命有司察贪吏，诫边候，勤徼巡，则猫能致功，鼠不为害。&quot;代宗异其言，衮益不喜。</p>
            <p>　　帝崩，衮与礼官议：&quot;礼，为君斩衰三年。汉文帝权制三十六日。我太宗文皇帝崩，遗诏亦三十六日，群臣不忍，既葬而除，略尽四月。高宗如汉故事。玄宗以来，始变天子丧为二十七日。乃者，遗诏虽曰'天下吏民，三日释服'，群臣宜如皇帝服二十七日乃除。&quot;祐甫曰：&quot;遗诏无臣、庶人之别，是皇帝宜二十七日，而群臣三日也。&quot;衮曰：&quot;贺循称，吏者，官长所署，非公卿百官也。&quot;祐甫对：&quot;《传曰》'委之三吏'，乃三公也。史称循吏、良吏，岂胥吏欤？&quot;衮曰：&quot;礼非天降地出，人情而已。且公卿在臣膺受宠禄，今与黔首同，信宿而除，于公安乎？&quot;祐甫曰：&quot;若遗诏何？诏而可改，孰不可改？&quot;意象殊厉。衮方入临，遣从吏扶立殿墀上，祐甫指之谓众曰：&quot;臣哭君前，有扶礼乎？&quot;衮不胜怒，乃劾祐甫率情变礼，挠国典，请贬潮州刺史。德宗以为重，改河南少尹。始肃宗时，天下务剧，宰相更直掌事，若休沐还第，非大诏命，不待遍晓，则听直者代署以闻。是时郭子仪、硃泚俱以平章事当署敕尾，而不行宰相事。帝新即位，衮如故事代署。子仪、泚入，言祐甫不宜贬，帝曰：&quot;卿向何所言？今云非邪？&quot;二人对初不知。帝怒，以衮为罔上。是日，群臣苴绖立月华门外，即两换职，以衮河南少尹，而拜祐甫门下侍郎、同中书门下平章事。俄改中书侍郎。</p>
            <p>　　自至德、乾元以来，天下战讨，启丐填委，故官赏缪紊。永泰后，稍稍平定，而元载用事，非贿谢不与官，刬塞公路，纲纪大坏。载诛，杨绾相，未几卒。衮当国，惩其敝，凡奏请一杜绝之，惟文辞入第乃得进，然无所甄异，贤愚同滞焉。及祐甫，则荐举惟其人，不自疑畏，推至公以行，未逾年，除吏几八百员，莫不谐允。帝尝谓曰：&quot;人言卿拟官多亲旧，何邪？&quot;对曰：&quot;陛下令臣进拟庶官，夫进拟者必悉其才行，如不与闻知，何由得其实？&quot;帝以为然。神策军使王驾鹤者，典卫兵久，权震中外，帝将代之，惧其变，以问祐甫，祐甫曰：&quot;是无足虑。&quot;即召驾鹤留语移时，而代者已入军中矣。淄青李正己畏帝威断，表献钱三十万缗，以观朝廷。帝意其诈，未能答。祐甫曰：&quot;正己诚诈，陛下不如因遣使劳其军，以所献就赐将士。若正己奉承诏书，是陛下恩洽士心；若不用，彼自敛怨，军且乱。又使诸籓不以朝廷为重贿。&quot;帝曰：&quot;善。&quot;正己惭服。时议者韪其谟谋，谓可复贞观、开元之治。</p>
            <p>　　是岁被疾，诏肩舆至中书，卧而承旨，若还第，即遣使咨决。薨，年六十，赠太傅，谥曰文贞。故事，门下侍郎未有赠三师者，帝以其有大臣节，特宠异之。硃泚乱，祐甫妻王陷贼中，泚尝与祐甫同列，遗以缯帛菽粟，受而缄鐍之，帝还京，具封以献，士君子益重其家法云。</p>
            <p>　　子植嗣。植字公修，祐甫弟庐江令婴甫子也。祐甫病，谓妻曰：&quot;吾殁，当以庐江次子主吾祀。&quot;及卒，护丧者以闻，帝恻然，召植，使即丧次终服。补弘文生。博通经史，于《易》尤邃。与郑覃同时为补阙，皆贤宰相后，每朝廷有得失，两人者更疏论执，誉望蔚然。</p>
            <p>　　元和中，为给事中。时皇甫镈判度支，建言减百官奉禀，植封还诏书。镈又请天下所纳盐酒利增估者，以新准旧，一切追偿。植奏言：&quot;用兵久，百姓凋罄，往虽估逾其实，今不可复收。&quot;于是议者咸罪镈，镈惧而止。</p>
            <p>　　长庆初，拜中书侍郎、同中书门下平章事。穆宗问：&quot;贞观、开元中治道最盛，何致而然？&quot;植曰：&quot;太宗资上圣，兴民间，知百姓疾苦，故厉精思治，又以房玄龄、杜如晦、魏徵、王珪为之佐，君明臣忠，圣贤相维，治致升平，固其宜也。玄宗在天后时，身践忧患，既即位，得姚崇、宋璟，此二人蚤夜孜孜，纳君于道。珪尝手写《尚书》《无逸》，为图以献，劝帝出入观省以自戒。其后朽暗，乃代以山水图，稍怠于勤，左右不复箴规，奸臣日用事，以至于败。昔德宗尝问先臣祐甫开元、天宝事，先臣具道治乱所以然，臣在童鹴，记其说。今愿陛下以《无逸》为元龟，则天下幸甚。&quot;他日又问：&quot;司马迁言汉文帝惜十家产而罢露台，身衣弋绨，履革舄，集上书囊为殿帷，信乎？何太俭邪？&quot;植曰：&quot;良史非儿言。汉承秦侈纵之馀，海内凋窭，文帝从代来，知稼穑艰难，是以躬履俭约，为天下守财。景帝遵而不改，故家给户足。至武帝时，钱朽贯，谷红腐，乃能出师征伐，威动四方；然侈靡不节，末年户口减半，税及舟车，人不聊，乃下哀痛诏，封丞相为富人侯。然则帝王不可以不示俭而天下足。&quot;帝曰：&quot;卿言善，患行之为难耳！&quot;时朝廷悉收河朔三镇，而刘总又以幽、蓟七州献诸朝，且惧部将构乱，乃先籍豪锐不检者送京师，而硃克融在籍中。植与杜元颖不知兵，谓蕃镇且平，不复料天下安危事，而克融等羁旅塞踬，愿得官自效，日诉于前，皆抑不与。及遣张弘靖赴镇，纵克融等北还，不数月，克融乱，复失河朔矣。天下尤之，植内惭。罢为刑部尚书，旋授岳鄂观察使。未几，迁岭南节度使，还拜户部尚书。终华州刺史，赠尚书左仆射。</p>
            <p>　　倰，字德长，祐甫从子也。性介洁，矜己之清，视赃负者若雠。以苏州刺史奏课第一，迁湖南观察使。湖南旧法，虽丰年，贸易不出境，邻部灾荒不恤也。倰至，谓属吏曰：&quot;此岂人情乎？无闭籴以重困民。&quot;削其禁，自是商贾流通，赀物益饶。入为户部侍郎，判度支。时田弘正徙镇州，以魏兵二千行。既至，留自卫，请度支给岁粮，穆宗下其议，倰固执不与，弘正不得已，遣魏卒。俄而镇兵乱，弘正遇害，倰之为也。时天子失德，倰党与盛，有司不敢名其罪。出为凤翔节度使。逾年，徙河南尹。以户部尚书致仕，卒，赠太子少保，谥曰肃。</p>
            <p>　　赞曰：植辅政，当有为之时，无经国才，履危防浅，机不知其溃而发也，手弛槛纟枼，纵虎狼焉，一日而亡地数千里，为天下笑；倰吝财资贼。又皆幸不诛。天以河北乱唐，故君臣不肖，勃缪其谋，惜哉！</p>
            <p>　　柳浑，字夷旷，一字惟深，本名载，梁仆射惔六世孙，后籍襄州。早孤，方十馀岁，有巫告曰：&quot;儿相夭且贱，为浮屠道可缓死。&quot;诸父欲从其言，浑曰：&quot;去圣教，为异术，不若速死。&quot;学愈笃，与游者皆有名士。天宝初，擢进士第，调单父尉，累除衢州司马。弃官隐武宁山。召拜监察御史，台僚以仪矩相绳，而浑放旷不乐检局，乃求外职。宰相惜其才，留为左补阙。大历初，江西魏少游表为判官。州僧有夜饮火其庐者，归罪瘖奴，军候受财不诘，狱具，浑与其僚崔祐甫白奴冤，少游趣讯僧，僧首伏，因厚谢二人。路嗣恭代少游，浑迁团练副使。俄为袁州刺史。祐甫辅政，荐为谏议大夫、浙江东西黜陟使。入为尚书右丞。硃泚乱，浑匿终南山。贼素闻其名，以宰相召，执其子搒笞之，搜索所在。浑赢服步至奉天，改右散骑常侍。贼平，奏言：&quot;臣名向为贼污，且'载'于文从戈，非偃武所宜。&quot;乃更今名。</p>
            <p>　　贞元元年，迁兵部侍郎，封宜城县伯。李希烈据淮、蔡，关播用李元平守汝州，浑曰：&quot;是夫衔玉而贾石者也。往必见禽，何贼之攘？&quot;既而果为贼缚。三年，以本官同中书门下平章事，仍判门下省。帝尝亲择吏宰畿邑，而政有状，召宰相语，皆贺帝得人，浑独不贺，曰：&quot;此特京兆尹职耳。陛下当择臣辈以辅圣德，臣当选京兆尹承大化，尹当求令长亲细事。代尹择令，非陛下所宜。&quot;帝然之。玉工为帝作带，误毁一銙，工不敢闻，私市它玉足之。及献，帝识不类，擿之，工人伏罪。帝怒其欺，诏京兆府论死，浑曰：&quot;陛下遽杀之则已，若委有司，须详谳乃可。于法，误伤乘舆器服，罪当杖，请论如律。&quot;由是工不死。左丞田季羔从子伯强请卖私第募兵助讨吐蕃，浑曰：&quot;季羔，先朝号名臣，由祖以来世孝谨，表阙于门，隋时旧第，惟田一族耳。讨贼自有国计，岂容不肖子毁门构，徼一时幸，损风教哉！请薄责以示惩沮！&quot;帝嘉纳。</p>
            <p>　　韩滉自浙西入朝，帝虚己待之，奏事或日晏，他相取充位，滉遂省中搒吏自若。浑虽为滉所引，恶其专，质让曰：&quot;省闼非刑人地，而搒吏至死。公家先相国以狷察，不满岁辄罢，今公柰何蹈前非，颛立威福？岂尊主卑臣义邪？&quot;滉悔悟，稍褫其威。白志贞除浙西观察使，浑奏：&quot;志贞兴小史，纵嘉其才，不当超剧职。臣以死守，不敢奉诏。&quot;会浑移疾出，即日诏付外施行。疾间，因乞骸骨，不许。门下吏白过官，浑愀然曰：&quot;既委有司，而复挠之，岂贤者用心邪？士或千里辞家以干禄，小邑主办，岂虑不能？&quot;是岁拟官，无退异者。</p>
            <p>　　浑瑊与吐蕃会平凉，是日，帝语大臣以和戎息师之便。马燧贺曰：&quot;今日已盟，可百年无虏患。&quot;浑跪曰：&quot;五帝无诰誓，三王无盟诅，盖盟诅之兴皆在季末。今盛明之朝，反以季末事行于夷狄。夫夷狄人面兽心，易以兵制，难以信结，臣窃忧之。&quot;李晟继言曰：&quot;蕃戎多不情，诚如浑言。&quot;帝变色曰：&quot;浑，儒生，未达边事，而大臣亦当尔邪？&quot;皆顿首谢。夜半，邠宁节度使韩游瑰飞奏吐蕃劫盟，将校皆覆没。帝大惊，即以其表示浑。明日，慰之曰：&quot;卿，儒士，乃知军戎万里情乎？&quot;益礼异之。</p>
            <p>　　宰相张延赏怙权，嫉浑守正，遣亲厚谓曰：&quot;明公旧德，第慎言于朝，则位可久。&quot;浑曰：&quot;为吾谢张公，浑头可断，而舌不可禁。&quot;卒为所挤，以右散骑常侍罢政事。浑警辩好谈谑，与人交，豁如也。情俭不营产利。免后数日，置酒召故人出游，酣肆乃还，旷然无黜免意。时李勉、卢翰皆以旧相阖门奉朝请，叹曰：&quot;吾等视柳宜城，真拘俗之人哉！&quot;五年卒，年七十五，谥曰贞。</p>
            <p>　　浑母兄识，字方明，知名士也。工文章，与萧颖士、元德秀、刘迅相上下，而识练理创端，往往诣极，虽趣尚非博，然当时作者伏其简拔。浑亦善属文，但沉思不逮于识云。</p>
            <p>　　韦处厚，字德载，京兆万年人。事继母以孝闻，亲殁，庐墓终丧。中进士第，又擢才识兼茂科，授集贤校书郎。举贤良方正异等，宰相裴垍引直史馆。改咸阳尉。</p>
            <p>　　宪宗初，擢左补阙。礼部尚书李绛请间言：&quot;古帝王以纳谏为圣，拒谏为昏。今不闻进规纳忠，何以知天下事？&quot;帝曰：&quot;韦处厚、路隋数上疏，其言忠切，顾卿未知尔。&quot;由是中外推其靖密。历考功员外郎，坐与宰相韦贯之善，出开州刺史。以户部郎中入知制诰。</p>
            <p>　　穆宗立，为翰林侍讲学士。处厚以帝冲怠不向学，即与路隋合《易》、《书》、《诗》、《春秋》、《礼》、《孝经》、《论语》，掇其粹要，题为《六经法言》二十篇上之，冀助省览。帝称善，并赐金币。再迁中书舍人。张平叔以言利得幸于帝，建言官自鬻盐，笼天下之财。宰相不能诘，下群臣议，处厚发十难诮其迂谬，平叔愧缩，遂寝。</p>
            <p>　　敬宗初，李逢吉得柄，构李绅，逐为端州司马。其党刘栖楚等欲致绅必死，建言当徙丑地。处厚上言：&quot;逢吉党与，以绅之斥犹有馀辜，人情危骇。《诗》云'萋兮斐兮，成是贝锦。彼谮人者，亦已太甚'，'谗言罔极，交乱四国'。此古人疾谗之深也。孔子曰：'三年无改于父之道，可谓孝矣。'按绅先朝旧臣，就令有过，尚当祓瑕洗衅，成无改之美，况被谗乎！建中时，山东之乱兴，宰相朋党，杨炎为元载复雠，卢杞为刘晏偿怨，兵连祸结，天下骚然。此陛下亲所闻见，得不深念哉！&quot;绅繇是免。逢吉怒，至宝历三月赦书，不言左降官未量移者，以沮绅内徙。处厚复奏：&quot;逢吉缘绅一人而使近岁流斥皆不蒙泽，非所以广恩于天下。&quot;帝悟，追改其条。进翰林承旨学士、兵部侍郎。方天子荒暗，月视朝才三四。处厚入见，即自陈有罪，愿前死以谢。帝曰：&quot;何哉？&quot;对曰：&quot;臣昔为谏官，不能死争，使先帝因畋与色而至不寿，于法应诛。然所以不死者，陛下在春宫，十有五矣。今皇子方襁褓，臣不敢避死亡之诛。&quot;帝大感悟，赐锦彩以慰其意。王廷凑之乱，帝叹宰相不才，而使奸臣跋扈，处厚曰：&quot;陛下有一裴度不能用，乃当馈而叹，恨无萧、曹，此冯唐所以谓汉文帝有颇、牧不能用也。&quot;</p>
            <p>　　后禁中急变，文宗绥内难，犹豫未即下诏，处厚入，昌言曰：&quot;《春秋》大义灭亲，内恶必书，以明逆顺；正名讨罪，何所避讳哉？&quot;遂奉教班谕。是夕，号令及它仪矩不暇责有司，一出处厚，无违旧章者。进拜中书侍郎、同中书门下平章事，封灵昌郡公。堂史汤鉥数招权纳财赂，处厚笑曰：&quot;此半滑涣也。&quot;斥出之，相府肃然。初，贞元时宰相齐抗奏罢州别驾及当为别驾者引处之朝。元和后，两河用兵，裨将立功得补东宫王府官，硃紫淆并，授受不纲。处厚乃置六雄、十望、十紧等州，悉补别驾，由是流品澄别。帝虽自力机政，然骤信轻改，摇于浮论。处厚尝独对曰：&quot;陛下不以臣不肖，使待罪宰相，凡所奏可，中辄变易。自上心出邪，乃示臣不信；得于横议邪，即臣何名执政？且裴度元勋旧德，辅四朝，窦易直长厚忠实，经事先帝，陛下所宜亲重委信之。臣乃陛下自擢，今言不见纳，宜先罢。&quot;即趋下顿首，帝矍然曰：&quot;何至是？卿之忠力，朕自知之，安可遽辞以重吾不德？&quot;处厚趋出，帝复召问所欲言，乃对：&quot;近君子，远小人，始可为治。&quot;谆复数百言。又言：&quot;裴度忠，可久任。&quot;帝嘉纳之。自是无复横议者。时李同捷叛，诏诸军进讨。魏博史宪诚怀向背，裴度待以不疑。宪诚遣吏白事中书，处厚召语曰：&quot;晋公以百口保尔帅于天子，我则不然，正须所为，以邦法从事耳。&quot;宪诚惧，不敢贰，卒有功。李载义数破沧、镇兵，皆刳剔以献，处厚戒之，前后完活数百千人。大和二年，方奏事，暴疾，仆香案前，帝命中人翼扶之，舆还第，一昔薨，年五十六，赠司空。</p>
            <p>　　处厚姿状如甚懦者，居家亦循易，至廷争，嶷然不可回夺。刚于御吏，百僚谒事，畏惕未尝敢及以私。推择官材，往往弃瑕录善，时亦讥其太广。性嗜学，家书雠正至万卷。为拾遗时，撰《德宗实录》。后又与路隋共次《宪宗实录》，诏分日入直，创具凡例，未及成而终。本名淳，避宪宗讳，改今名。</p>
            <p>　　路隋，字南式，其先出阳平。父泌，字安期，通《五经》，端亮寡言，以孝悌闻。建中末，为长安尉。德宗出奉天，弃妻子奔行在，扈狩梁州，排乱军以出，再中流矢，裂裳濡血。以策说浑瑊，召置幕府。东讨李怀光，奏署副元帅判官。从瑊会盟平凉，为虏所执，死焉。时隋婴孺，以恩授八品官。逮长，知父执虏中，日夜号泣，坐必西向，不食肉。母告以貌类泌者，终身不引镜。贞元末，吐蕃请和，隋三上疏宜许，不报。举明经，授润州参军事。李锜欲困辱之，使知市事，隋怡然坐肆，不为屈。韦夏卿高其节，辟置东都幕府。元和中，吐蕃款塞，隋五上疏请脩好，冀得泌还。诏可。遣祠部郎中徐复报聘，而泌以丧至，帝愍恻，赠绛州刺史，官为治丧。服除，擢隋左补阙、史馆脩撰，以鲠亮称。</p>
            <p>　　穆宗立，与韦处厚并擢侍讲学士，再迁中书舍人、翰林学士。每除制出，以金币来谢者，隋却之曰：&quot;公事而当私贶邪？&quot;进承旨学士，迁兵部侍郎。</p>
            <p>　　文宗嗣位，以中书侍郎同中书门下平章事，监脩国史。初，韩愈撰《顺宗实录》，书禁中事为切直，宦竖不喜，訾其非实，帝诏隋刊正。隋建言：&quot;卫尉卿周居巢、谏议大夫王彦威、给事中李固言、史官苏景胤皆上言改脩非是。夫史册者，褒劝所在，匹夫美恶尚不可诬，况人君乎？议者至引隽不疑、第五伦为比，以蔽聪明。臣宗闵、臣僧孺谓史官李汉、蒋系皆愈之婿，不可参撰，俾臣得下笔。臣谓不然。且愈所书已非自出，元和以来，相循逮今。虽汉等以嫌，无害公谊。请条示甚谬误者，付史官刊定。&quot;有诏擿贞元、永贞间数事为失实，馀不复改，汉等亦不罢。进门下侍郎、弘文馆大学士。久之，辞疾，不听，册拜太子太师。明年，李德裕贬袁州长史，不署奏，为郑注所忌，乃检校尚书右仆射、同中书门下平章事、镇海节度使。道病卒，年六十。赠太保，谥曰贞。</p>
            <p>　　赞曰：绾以德服人，而人自化，可谓贤矣。其论议浑大，虽古王佐无以加。祐甫发正己隐情，浑策吐蕃必叛，伐谋知几，君子哉！处厚事穆、敬、文三宗，主皆弗类，而一纳以忠，宁不谓以尧事君者邪？隋辅政十年，历牛、李、训、注用事，无所迎将，善保位哉！</p>
          </td>
        </tr>
      </table>
      <p>&nbsp;</p>
      <table width="460" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='154.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='156.htm'>下一页 </a></div>
                </td>
              </tr>
            </table>
            <p align=center>作者：[宋]欧阳修、宋祁 
            <hr width=90%>
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
          </td>
        </tr>
      </table>
      <p align="center" class="h">&nbsp; </p>
      </td>
  </tr>
  <tr> </tr>
</table>
<table width="776" border="0" cellspacing="0" cellpadding="0">
  <tr>
    <td>&nbsp;</td>
    <td width="476" height="20"><img src="bottom.gif" width="476" height="20"></td>
  </tr>
</table>
</body>
</html>
