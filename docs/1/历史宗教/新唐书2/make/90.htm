<html>
<head>
<title>列传第二  后妃下</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<table width="776" border="0" cellspacing="0" cellpadding="0">
  <tr> 
    <td rowspan="2" height="234" valign="top" width="139"><img src="left.gif" height="234" width="139"></td>
    <td rowspan="2" width="87" valign="top" align="right"><img src="middle.gif" width="87" height="234" usemap="#Map" border="0"><map name="Map"><area shape="rect" coords="4,7,83,27" href="89.htm"><area shape="rect" coords="3,87,83,107" href="content.htm"><area shape="rect" coords="5,166,80,189" href="91.htm"></map></td>
    <td rowspan="2" width="74" valign="top"><img src="right.gif" width="74" height="234"></td>
    <td rowspan="2" valign="top" width="476"> 
      <p><img src="up.gif" width="476" height="20"></p>
      <table width="460" cellspacing="0" cellpadding="0">
        <tr> 
          <td> 
            <p>&nbsp;</p>
            <p align="center" class="h">列传第二 后妃下</p>
          </td>
        </tr>
      </table>
      <br>
      <table width="460" border="0" cellspacing="0" cellpadding="0">
        <tr>
          <td>　　张皇后 章敬吴太后 贞懿独孤皇后 睿真沈太后 昭德王皇后 韦贤妃庄宪王皇后 懿安郭太后 孝明郑太后 恭僖王太后 贞献萧太后 
            宣懿韦太后尚宫宋若昭 郭贵妃 王贤妃 元昭晁太后 惠安王太后 郭淑妃 恭宪王太后何皇后
            <p>　　肃宗废后庶人张氏，邓州向城人，家徙新丰。祖母窦，昭成皇后女弟也。玄宗幼失昭成，母视姨，鞠爱笃备。帝即位，封邓国夫人，亲宠无比。五息子，曰去惑、去疑、去奢、去逸、去盈，皆显官。去盈尚常芬公主。去逸生后。</p>
            <p>　　肃宗为忠王时，纳韦元珪女为孺人。既建太子，以孺人为妃，后为良娣。妃兄坚为李林甫构死，太子惧，请与妃绝，毁服幽禁中。安禄山反，陷於贼，至德中薨。</p>
            <p>　　始，妃既绝，良娣得专侍太子，慧中而辩，能迎意傅合。玄宗西幸，娣与太子从，度渭，民鄣道乞留复长安，太子不听。中人李辅国密启，娣又赞其谋，遂定计北趣灵武。时军卫单寡，夕次，娣必寝前，太子曰：&quot;暮夜可虞，且捍贼非妇人事，宜少戒。&quot;对曰：&quot;方多事，若仓卒，妾自当之，殿下可徐为计。&quot;驻灵武，产子三日，起缝战士衣，太子敕止，对曰：&quot;今岂自养时邪？&quot;乾元初，册拜淑妃，赠其父尚书左仆射，姊妹皆封号，弟清、潜尚大宁、延和二郡主。遂立为皇后，诏内外命妇悉朝光顺门。</p>
            <p>　　后能牢宠，稍稍豫政事，与李辅国相助，多以私谒桡权。亲蚕苑中，群命妇相礼，仪物甚盛。二年，群臣上帝尊号，后亦讽群臣尊己号&quot;翊圣&quot;，帝问李揆，揆争不可。会月蚀，帝以咎在后宫，乃止。又与辅国谋徙上皇西内。端午日，帝召见山人李唐，帝方拥幼女，顾唐曰：&quot;我念之，无怪也。&quot;唐曰：&quot;太上皇今日亦当念陛下。&quot;帝泫然涕下，而内制於后，卒不敢谒西宫。帝不豫，后自箴血写佛书以示诚。</p>
            <p>　　初，建宁王倓数短后於帝，上皇在蜀，以七宝鞍赐后，而李泌请分以赏战士，倓助泌请，故后怨，卒被谮死。繇是太子深畏，事后谨甚。后犹欲危之，然以子早世而侗幼，故太子得无患。宝应元年，帝大渐，后与内官硃辉光等谋立越王系，而李辅国、程元振以兵卫太子，幽后别殿。代宗已立，群臣白帝请废为庶人，杀之。清、潜与舅窦履信皆流放，支党伏诛。</p>
            <p>　　肃宗章敬皇后吴氏，濮州濮阳人。父令珪，以郫丞坐事死，故后幼入掖廷。</p>
            <p>　　肃宗在东宫，宰相李林甫阴构不测，太子内忧，鬓发班秃。后入谒，玄宗见不悦，因幸其宫，顾廷宇不汛扫，乐器尘蠹，左右无嫔侍，帝愀然谓高力士曰：&quot;儿居处乃尔，将军叵使我知乎？&quot;诏选京兆良家子五人虞侍太子，力士曰；&quot;京兆料择，人得以藉口，不如取掖廷衣冠子，可乎？&quot;诏可。得三人，而后在中，因蒙幸。忽寝厌不寤，太子问之，辞曰：&quot;梦神降我，介而剑，决我胁以入，殆不能堪。&quot;烛至，其文尚隐然。生代宗，为嫡皇孙。生之三日，帝临澡之。孙体挛弱，负姆嫌陋，更取他宫儿以进，帝视之不乐，姆叩头言非是。帝曰：&quot;非尔所知，趣取儿来！&quot;於是见嫡孙，帝大喜，向日视之，曰：&quot;福过其父。&quot;帝还，尽留内乐宴具，顾力士曰：&quot;可与太子饮，一日见三天子，乐哉！&quot;</p>
            <p>　　后性谦柔，太子礼之甚渥，年十八薨。代宗即位，群臣请以后祔肃宗庙，乃追尊为皇后，上谥，合葬建陵。启故窆，貌泽若生，衣皆赭色，见者叹异，谓有圣子之符云。</p>
            <p>　　代宗贞懿皇后独孤氏，失其何所人。父颖，左威卫录事参军。</p>
            <p>　　天宝中，帝为广平王，时贵妃杨氏外家贵冠戚里，秘书少监崔峋妻韩国夫人以其女女皇孙为妃。妃生子偲，所谓召王者。妃倚母家，颇骑媢。诸杨诛，礼浸薄，及薨，后以姝艳进，居常专夜。王即位，册贵妃，生韩王回、华阳公主。</p>
            <p>　　大历十年薨，追号为皇后，上谥。帝悼思不已，故殡内殿，累年不外葬。后三年，始诏於都左治陵，欲朝夕望见之。补阙姚南仲谏而止，乃葬庄陵。诏宰相常衮为哀册，帝於后厚，故送终华广，务称其情，衮极道凄婉，以中帝意。又诏群臣为挽辞，帝择其尤悲者令歌之。</p>
            <p>　　初，后爱遇第一，官其宗叔卓少府监，兄良佐太子中允。</p>
            <p>　　代宗睿真皇后沈氏，吴兴人。开元末，以良家子入东宫，太子以赐广平王，实生德宗。</p>
            <p>　　天宝乱，贼囚后东都掖廷。王入洛，复留宫中。时方北讨，未及归长安，而河南为史思明所没，遂失后所在。代宗立，以德宗为皇太子，诏访后在亡，不能得。</p>
            <p>　　德宗即位，乃先下诏赠后曾祖士衡太保，祖介福太傅，父易直太师，弟易良司空，易直子震太尉。一日封拜百二十七人，诏制皆锦翠池饰，以厩马负载赐其家。易良妻崔入谒，帝易服，召王、韦美人出拜，诏崔勿答。</p>
            <p>　　建中元年，乃具册前上皇太后尊号，帝供张含元殿，具衮冕，出自左序，立东方，群臣在位，帝再拜奉册，欷歔感咽，左右皆泣。於是中书舍人高参上议：&quot;汉文帝即位，遣薄昭迎太后於代。今宜用汉故事，令有司择日分遣诸沈行州县物色咨访，以述宣皇帝孝思意，冀上天降休，灵命允答。须审知皇太后行在，然后遣大臣备法驾奉迎。&quot;帝乃以睦王述为奉迎使，工部尚书乔琳副之，昇平公主侍起居，使者分行天下。</p>
            <p>　　故中官高力士女颇能言禁中事，与女官李真一尝从后游。李见高，疑问之，含糊不坚，而年状差似后。又后尝削脯哺帝，伤左指，高亦尝剖瓜伤指。是时宫中无识后者。於是迎还上阳宫，驰以闻。帝喜，群臣皆贺。力士子知非是，具言其情，诏贷之。帝谓左右：&quot;吾宁受百罔，冀一得真。&quot;於是自谓太后者数矣，及索验左，皆辞穷，终帝世无闻焉。贞元七年，诏赠外高祖琳为司徒，封徐国公，为立五庙，以琳为始祖，诏族子房为金吾将军，奉其祀。</p>
            <p>　　宪宗即位，有司建言：&quot;皇太后沈氏厌代二十有七年，大行皇帝至孝，哀思罔极，建中时，发明诏，遣使者奉迎，凡舟车所至罔不逮，岁推月迁，参访理绝。请因大行皇帝启殡，诏群臣为皇太后发哀肃章内殿，中人奉廞衣置幄坐，宫中朝夕上食，告天地宗庙，上太皇太后谥册，作神主祔代宗庙，备法驾，奉袆衣，纳於元陵祠至。&quot;诏曰&quot;可&quot;。</p>
            <p>　　德宗昭德皇后王氏，本仕家，失其谱系。帝为鲁王时纳为嫔，生顺宗，尤见宠礼。既即位，册号淑妃，赠其父遇扬州大都督，子姓姻出悉得官。</p>
            <p>　　贞元三年，妃久疾，帝念之，遂立为皇后。册礼方讫而后崩，群臣大临三日，帝七日释服。将葬，后母郕国郑夫人请设奠，有诏祭物无用寓，欲祭听之。於是宗室王、大臣李晟浑瑊等皆祭，自发涂日日奠，终发引乃止。葬靖陵，置令丞如它陵台。立庙，奏《坤元之舞》。敕宰相张延赏、柳浑等制乐曲，帝嫌文不工；李纾上谥册曰&quot;大行皇后&quot;，帝又谓不典。并诏翰林学士吴通玄改撰，册曰&quot;咨后王氏&quot;。然议者谓岑文本所上文德皇后册言&quot;皇后长孙氏&quot;为得礼。永贞元年，改祔崇陵。</p>
            <p>　　德宗贤妃韦氏，戚里旧族也。祖濯，尚定安公主。初为良娣，德宗贞元四年，册拜贤妃。宫壶事无不听，而性敏淑，言动皆有绳矩，帝宠重之，后宫莫不师其行。帝崩，自表留奉崇陵园。元和四年薨。</p>
            <p>　　顺宗庄宪皇后王氏，琅邪人。祖难得，有功名於世。代宗时，后以良家选入宫，为才人。顺宗在籓，帝以才人幼，故赐之，为王孺人，是生宪宗。王在东宫，册为良娣。后性仁顺，宫中化其德，莫不柔雍。顺宗即位，疾已绵顿，后侍医药不少怠。将立后，会病棘而止。宪宗内禅，尊为太上皇后。元和元年，乃上尊号曰皇太后。</p>
            <p>　　后谨畏，深抑外家，无豪丝假贷，训厉内职，有古后妃风。十一年崩，年五十四。遗令曰：&quot;皇太后敬问具位。万物之理，必归於有极，未亡人婴霜露疾，日以衰顿，幸终天年，得奉陵寝，志愿获矣，其何所哀。易月之典，古今所共。皇帝宜三日听政，服二十七日释。天下吏民，令到临三日止。宫中非朝暮临，无辄哭。无禁昏嫁、祠祀、饮食酒肉。已释服，听举乐。侍医无加罪。陪祔如旧制。&quot;有司上谥，葬丰陵。</p>
            <p>　　宪宗懿女皇后郭氏，汾阳王子仪之孙。父暧，尚昇平公主，实生后。宪宗为广陵王，娉以为妃。顺宗以其家有大功烈，而母素贵，故礼之异诸妇，是生穆宗。元和元年，进册贵妃。八年，群臣三请立为后，帝以岁子午忌，又是时后廷多嬖艳，恐后得尊位，钳掣不得肆，故章报闻罢。</p>
            <p>　　穆宗嗣位，上尊号皇太后，赠暧太尉，母齐国大长公主，擢兄钊刑部尚书，鏦〗金吾大将军。后移御兴庆宫，凡朔望三朝，帝率百官诣宫门为寿。或岁时庆问燕飨，后宫戚里内外妇，车骑骈壅，环佩之声满宫。帝亦豪矜，朝夕供御，务华衍侈大称后意。后尝幸骊山，登览裴回，诏景王督禁甲从，帝自到昭应奉迎，留帐饮数日还。帝崩，中人有为后谋称制者，后怒曰：&quot;吾效武氏邪？今太子虽幼，尚可选重德为辅，吾何与外事哉？&quot;</p>
            <p>　　敬宗立，号太皇太后。宝历仓卒，后召江王嗣皇帝位，是为文宗。文宗性谨孝，事后有礼，凡羞果鲜珍及四方奇奉，必先献宗庙、三宫，而后御之。</p>
            <p>　　武宗喜畋游，角武抃，择五坊小儿得出入禁中。它日问后起居，从容请曰：&quot;如何可为盛天子？&quot;后曰：&quot;谏巨章疏宜审览，度可用用之，有不可，以询宰相。毋拒直言，勿纳偏言，以忠良为腹心，此盛天子也。&quot;帝再拜，还索谏章阅之，往往道游猎事，自是畋幸稀，小儿武抃等不复横赐矣。</p>
            <p>　　宣宗立，於后，诸子也，而母郑，故侍儿，有曩怨。帝奉养礼稍薄，后郁郁不聊，与一二侍人登勤政楼，将自陨，左右共持之。帝闻不喜，是夕后暴崩。有司上尊谥，葬景陵外园。太常官王暤请后合葬景陵，以主祔宪宗室，帝不悦，令宰相白敏中让之。暤曰：&quot;后乃宪宗东宫元妃，事顺宗为妇，历五朝母天下，不容有异论。&quot;敏中亦怒，周墀又责谓，暤终不桡，墀曰：&quot;皋信孤直。&quot;俄贬暤句容令。懿宗咸通中，暤还为礼官，申抗前论，乃诏后主祔於庙。</p>
            <p>　　宪宗孝明皇后郑氏，丹杨人，或言本尔硃氏。元和初，李锜反，有相者言后当生天子。锜闻，纳为侍人。锜诛，没入掖廷，侍懿安后。宪宗幸之，生宣宗。宣宗为光王，后为王太妃。及即位，尊为皇太后。太后不肯别处，故帝奉养大明宫，朝夕躬省候焉。懿宗立，尊后为太皇太后。咸通三年，帝奉后宴三殿，命翰林学士侍立结绮楼下。六年崩，移仗西内，上谥册，葬景陵旁园。</p>
            <p>　　穆宗恭僖皇后王氏，越州人，本仕家子。幼得侍帝东宫，生敬宗。长庆时，册为妃。敬宗立，上尊号为皇太后，赠后父绍卿司空，母张追封赵国夫人。文宗时，称宝历太后。大和五年，宰相建白以太皇太后与宝历太后称号未辨，前代诏令不敢斥言，皆以宫为称，今宝历太后居义安殿，宜曰义安太后。诏可。会昌五年崩，有司上谥，葬光陵东园。</p>
            <p>　　穆宗贞献皇后萧氏，闽人也。穆宗为建安王，后得侍，生文宗。文宗立，上尊号曰皇太后。</p>
            <p>　　初，后去家入长安，不复知家存亡，惟记有弟，帝为访之。俄有男子萧洪因后姊婿吕璋白见之，太后谓得真弟，悲不自胜。帝拜洪金吾将军，出为河阳三城节度使，稍徙坊。始，节度自神策出者，举军为辨装，因三倍取偿。洪所代未及偿而死，军中并责偿於洪，洪不许，左军中尉仇士良憾之。会闽有男子萧本又称太后弟，士良以闻，自坊召洪下狱按治，洪乃代人，诏流驩州，不半道，赐死。擢本赞善大夫，宠赠三世，帝以为真，不淹旬，赐累钜万。然太后真弟庸软莫能自达，本绐得其家系，士良主之，遂听不疑。历卫尉卿、金吾将军。会福建观察使唐扶上言，泉州男子萧弘自言太后弟，御史台参治非是，昭义刘从谏又为言，请与本辨，有诏三司高元裕、孙简、崔郇杂问，乃皆妄。本流爱州，弘儋州，而太后终不获弟。</p>
            <p>　　初，大和中，懿安太后居兴庆宫，宝历太后居义安殿，后居大内，号&quot;三宫太后&quot;。帝每五日问安及岁时庆谒，率繇复道至南内，群臣及命妇诣宫门候起居。有司献四时新物送三宫，亦称赐，帝曰：&quot;上三宫，何可言赐？&quot;遽索笔灭&quot;赐&quot;为&quot;奉&quot;。开成中，正月望夜，帝御咸泰殿，大然镫作乐，迎三宫太后，奉觞进寿，礼如家人，诸王、公主皆得侍。</p>
            <p>　　武宗时，徙积庆殿，又号积庆太后。大中元年崩，上今谥。</p>
            <p>　　穆宗宣懿皇后韦氏，失其先世。穆宗为太子，后得侍，生武宗。长庆时，册为妃。</p>
            <p>　　武宗立，妃已亡，追册为皇太后，上尊谥，又封后二女弟为夫人。有司奏：&quot;太后陵宜别制号。&quot;帝乃名所葬园曰福陵。既又问宰相：&quot;葬从光陵与但祔庙孰安？&quot;奏言：&quot;神道安於静，光陵因山为固，且二十年，不可更穿。福陵崇筑已有所，当遂就。臣等请奉主祔穆宗庙便。&quot;帝乃下诏：&quot;朕因诞日展礼於太皇太后，谓朕曰：'天子之孝，莫大於承续。'今穆宗皇帝虚合享之位，而宣懿太后实生嗣君，当以祔庙。&quot;繇是奉后合食穆宗室。</p>
            <p>　　尚宫宋若昭，贝州清阳人，世以儒闻。父廷芬，能辞章，生五女，皆警慧，善属文。长若莘，次若昭、若伦、若宪、若荀。莘、昭文尤高。皆性素洁，鄙薰泽靓妆，不愿归人，欲以学名家，家亦不欲与寒乡凡裔为姻对，听其学。若莘诲诸妹如严师，著《女论语》十篇，大抵准《论语》，以韦宣文君代孔子，曹大家等为颜、冉，推明妇道所宜。若昭又为传申释之。</p>
            <p>　　贞元中，昭义节度使李抱真表其才，德宗召入禁中，试文章，并问经史大谊，帝咨美，悉留宫中。帝能诗，每与侍臣赓和，五人者皆预，凡进御，未尝不蒙赏。又高其风操，不以妾侍命之，呼学士。擢其父饶州司马、习艺馆内教，赐第一区，加谷帛。</p>
            <p>　　元和末，若莘卒，赠河内郡君。自贞元七年，秘禁图籍，诏若莘总领，穆宗以若昭尤通练，拜尚宫，嗣若莘所职。历宪、穆、敬三朝，皆呼先生，后妃与诸王、主率以师礼见。宝历初卒，赠梁国夫人，以卤簿葬。</p>
            <p>　　若宪代司秘书，文宗尚学，以若宪善属辞，粹论议，尤礼之。大和中，李训、郑注用事，恶宰相李宗闵，谮言因驸马都尉沈厚赂若宪求执政。帝怒，幽若宪外第，赐死，家属徙岭南。训、注败，帝悟其谗，追恨之。</p>
            <p>　　若伦、若荀早卒。廷芬男独愚不可教，为民终身。</p>
            <p>　　敬宗贵妃郭氏，右威卫将军义之子，失义何所人。长庆时，后以容选入太子宫。太子即位，为才人，生晋王普。帝以早得子，又淑丽冠后廷，故宠异之。逾年，为贵妃，赠义礼部尚书，兄环少府少监，赐大第。文宗立，爱晋王若己子，待妃礼不衰。亡其薨年。</p>
            <p>　　武宗贤妃王氏，邯郸人，失其世。年十三，善歌舞，得入宫中。穆宗以赐颍王。性机悟。开成末，王嗣帝位，妃阴为助画，故进号才人，遂有宠。状纤颀，颇类帝。每畋苑中，才人必从，袍而骑，校服光侈，略同至尊，相与驰出入，观者莫知孰为帝也。帝欲立为后，宰相李德裕曰：&quot;才人无子，且家不素显，恐诒天下议。&quot;乃止。</p>
            <p>　　帝稍惑方士说，欲饵药长年，后寝不豫。才人每谓亲近曰：&quot;陛下日燎丹，言我取不死。肤泽消槁，吾独忧之。&quot;俄而疾侵，才人侍左右，帝熟视曰：&quot;吾气奄奄，情虑耗尽，顾与汝辞。&quot;答曰：&quot;陛下大福未艾，安语不祥？&quot;帝曰：&quot;脱如我言，奈何？&quot;对曰：&quot;陛下万岁后，妾得以殉。&quot;帝不复言。及大渐，才人悉取所常贮散遗宫中，审帝已崩，即自经幄下。当时嫔媛虽常妒才人专上者，返皆义才人，为之感动。宣宗即位，嘉其节，赠贤妃，葬端陵之柏城。</p>
            <p>　　宣宗元昭皇后晁氏，不详其世。少入邸，最见宠答。及即位，以为美人。大中中薨，赠昭容，诏翰林学士萧寘铭其窆，具载生郓王、万寿公主。后夔、昭等五王居内院，而郓独出阁。及即位，是为懿宗。外颇疑帝非长。寘出铭辞以示外廷，乃解。帝追册昭容为皇太后，上尊谥，诏后二等以上亲悉官之，配主宣宗庙，自建陵曰庆陵，置宫寝。</p>
            <p>　　懿宗惠安皇后王氏，亦失所来。咸通中，册号贵妃，生普王。七年薨。十四年，王即位，是为僖宗。追尊皇太后，册上谥号，祔主懿宗庙，即其园为寿陵。后属缌以上，帝悉官之。</p>
            <p>　　懿宗淑妃郭氏，幼入郓王邸。宣宗在位，春秋高，恶人言立太子事。王以嫡长居外宫，心常忧惴。妃护侍左右，慰安起居，终得无恙。生女未能言，忽曰：&quot;得活。&quot;王惊异之。及即位，以妃为美人，进拜淑妃。</p>
            <p>　　女为同昌公主，下嫁韦保衡。保衡处内宅，妃以主故，出入娱饮不禁，是时哗言与保衡乱，莫得其端。僖宗立，保衡缘它罪为人所发，且污旧谤，卒贬死。妃犹处禁中。黄巢之难，天子出蜀仓卒，妃不及从，遂流落闾里，不知所终。</p>
            <p>　　懿宗恭宪皇后王氏，其出至微。咸通中，列后廷，得幸，生寿王而卒。王立，是为昭宗，追号皇太后，上谥，祔主懿宗室，即故葬号安陵，召后弟官之。</p>
            <p>　　景福初，位任浸重，帝亦以外家倚之，为中尉杨复恭所媢，表为黔南节度使。之镇，道吉柏江，复恭密喻杨守亮覆其家。</p>
            <p>　　昭宗皇后何氏，梓州人，系族不显。帝为寿王，后得侍，婉丽多智，恩答厚甚。既即位，号淑妃。从狩华州，诏册为皇后。</p>
            <p>　　光化三年，帝猎夜归，后遣德王还邸，遇刘季述，留王紫廷院。明日，季述等挟王陈兵召百官，胁帝内禅。后恐贼臣加害天子，即取玺授季述，与帝同幽东宫。贼平，反正。</p>
            <p>　　天复中，从帝驻凤翔，李茂贞请帝劳军，不得已，后从御南楼。会硃全忠逼帝东迁，后谓帝曰：&quot;此后大家夫妇委身贼手矣！&quot;涕数行下。帝奔播既屡，威柄尽丧，左右皆悍逆庸奴，后侍膳服，无须臾去侧。至洛，帝忧，忽忽与后相视无死所。已而遇弑。</p>
            <p>　　哀帝即位，尊为皇太后，宫中不敢哭，徙居积善宫，号积善太后。帝将禅天下，后亦遇害。初，蒋玄晖为全忠邀九锡，入喻，后度不免，见玄晖垂泣祈哀，以母子托命。宣徽使赵殷衡谮於全忠曰：&quot;玄晖等铭石像瘗积善宫，将复唐。&quot;全忠怒，遂遣缢后，以丑名加之，废为庶人。</p>
          </td>
        </tr>
      </table>
      <p>&nbsp;</p>
      <table width="460" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='89.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='91.htm'>下一页 </a></div>
                </td>
              </tr>
            </table>
            <p align=center>作者：[宋]欧阳修、宋祁 
            <hr width=90%>
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
          </td>
        </tr>
      </table>
      <p align="center" class="h">&nbsp; </p>
      </td>
  </tr>
  <tr> </tr>
</table>
<table width="776" border="0" cellspacing="0" cellpadding="0">
  <tr>
    <td>&nbsp;</td>
    <td width="476" height="20"><img src="bottom.gif" width="476" height="20"></td>
  </tr>
</table>
</body>
</html>
