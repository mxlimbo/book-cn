<html>
<head>
<title>列传第七 十一宗诸子</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<table width="776" border="0" cellspacing="0" cellpadding="0">
  <tr> 
    <td rowspan="2" height="234" valign="top" width="139"><img src="left.gif" height="234" width="139"></td>
    <td rowspan="2" width="87" valign="top" align="right"><img src="middle.gif" width="87" height="234" usemap="#Map" border="0"><map name="Map"><area shape="rect" coords="4,7,83,27" href="94.htm"><area shape="rect" coords="3,87,83,107" href="content.htm"><area shape="rect" coords="5,166,80,189" href="96.htm"></map></td>
    <td rowspan="2" width="74" valign="top"><img src="right.gif" width="74" height="234"></td>
    <td rowspan="2" valign="top" width="476"> 
      <p><img src="up.gif" width="476" height="20"></p>
      <table width="460" cellspacing="0" cellpadding="0">
        <tr> 
          <td> 
            <p>&nbsp;</p>
            <p align="center" class="h">列传第七 十一宗诸子</p><p>　　玄宗三十子：刘华妃生琮、第六子琬、第十二子璲，赵丽妃生瑛，元献皇后生肃宗皇帝，钱妃生琰，皇甫德仪生瑶，刘才人生琚，武惠妃生一、第十五子敏、第十八子瑁、第二十一子琦，高婕妤生璬，郭顺仪生璘，柳婕妤生玢，钟美人生环，卢美人生瑝，阎才人生玼，王美人生珪，陈才人生珙，郑才人生瑱，武贤仪生璿、第三十子璥；余七子夭，母氏失传。</p>
            <p>　　奉天皇帝琮，景云元年，王许昌郡，与真定王同封。先天元年，进王郯，与郢王同封。开元四年，领安西大都护、安抚河东关内陇右诸蕃大使。十三年，徙王庆，与忠、棣、荣、光、仪、颍、永、寿、延、盛、济十一王同封。十五年，与十王并领节度，不出閤。琮以凉州都督兼河西诸军节度大使。天宝元年，改节河东。十载薨，赠太子，谥靖德。肃宗立，诏曰：&quot;靖德太子琮，亲则朕兄，睿悊聪明，朕昔践储极，顾诚非次，君父有命，不敢违，永言恳让，不克如素。宜进谥奉天皇帝，妃窦为恭应皇后。&quot;诏尚书右仆射裴冕持节改葬，群臣素服临送达礼门，帝御门哭以过丧，墓号齐陵。无子，以太子瑛子俅嗣王。琮始名嗣直，太子嗣谦，棣王嗣真，鄂王嗣初，靖恭太子嗣玄。开元十三年，更名曰潭，曰鸿，曰洽，曰涓，曰滉。后十年改今名。</p>
            <p>　　太子瑛，始王真定，进王郢。开元三年，立为皇太子。七年，诏太子、诸王入国学行齿胄礼，太常择日谒孔子，太子献。诏右散骑常侍褚无量执经，群臣、学官、诸生以差赐帛。明年，瑛加元服，见太庙。十六年，诏九品官息女可配太子者，有司采阅待进止，以太常少卿薛縚女为妃。帝种麦苑中，瑛、诸王侍登，帝曰：&quot;是将荐宗庙，故亲之，亦欲若等知稼穑之难。&quot;因分赐侍臣，曰：&quot;《春秋》书'无麦禾'，古所甚重。比诏使者阅田亩，所对不以实，故朕自莳以观其成&quot;云。初，瑛母以倡进，善歌舞，帝在潞得幸。及即位，擢妃父元礼、兄常奴皆至大官。鄂、光二王母亦帝为临淄王时以色选。及武惠妃宠幸倾后宫，生寿王，爱与诸子绝等。而太子、二王以母失职，颇怏怏。惠妃女咸宜公主婿杨洄揣妃旨，伺太子短，哗为丑语，惠妃诉于帝，且泣，帝大怒，召宰相议废之。中书令张九龄谏曰：&quot;太子、诸王日受圣训，天下共庆。陛下享国久，子孙蕃衍，奈何一日弃三子。昔晋献公惑嬖姬之谗，申生忧死，国乃大乱；汉武帝信江充巫蛊，祸及太子，京师蹀血；晋惠帝有贤子，贾后谮之，乃至丧亡；隋文帝听后言，废太子勇，遂失天下。今太子无过，二王贤。父子之道，天性也，虽有失，尚当掩之。惟陛下裁赦。&quot;帝默然，太子得不废。俄而九龄罢，李林甫专国，数称寿王美以揠妃意，妃果德之。二十五年，洄复构瑛、瑶、琚与妃之兄薛锈异谋。惠妃使人诡召太子、二王，曰：&quot;宫中有贼，请介以入。&quot;太子从之。妃白帝曰：&quot;太子、二王谋反，甲而来。&quot;帝使中人视之，如言，遽召宰相林甫议，答曰：&quot;陛下家事，非臣所宜豫。&quot;帝意决，乃诏：&quot;太子瑛、鄂王瑶、光王琚同恶均罪，并废为庶人；锈赐死。&quot;瑛、瑶、琚寻遇害，天下冤之，号&quot;三庶人&quot;。岁中，惠妃数见庶人为祟，因大病。夜召巫祈之，请改葬，且射行刑者瘗之，讫不解。妃死，崇亡。宝应元年，诏赠瑛皇太子，瑶等复王。瑛子五人：俨、伸、倩、俅、备。瑛之废，帝使庆王畜俨等为子。俨封新平郡王，伸平原郡王，俅嗣庆王，备太仆卿，倩失传。</p>
            <p>　　隶王琰，开元二年始王鄫，与鄂、鄄二王同封。后徙王棣，领太原牧、太原以北诸军节度大使。天宝初，为武威郡都督，经略节度河西、陇右。会妃韦以过置别室，而二孺人争宠不平，求巫者密置符琰履中以求媚。仇人告琰厌魅上，帝伺其朝，使人取履视之，信。帝怒责琰，琰顿首谢曰：&quot;臣罪宜死，然臣与妇不相见二年，有二孺人争长，臣恐此三人为之。&quot;及推，果验。然帝犹疑琰，怒未置，太子以下皆为请，乃囚于鹰狗坊，以忧薨，妃，縚之女，无子，还本宗。琰凡五十五子，得王者四人，僎王汝南郡，侨宜都，俊济南，侒顺化；僚太仆卿，侠国子祭酒，仁殿中监，僾秘书监。宝应元年，诏复琰王爵。</p>
            <p>　　鄂王瑶，既封，遥领幽州都督、河北节度大使。开元二十三年，与荣、光、仪、颍、永、寿、延、盛、济、信、义十一王并授开府仪同三司，实封二千户。诏诣东宫、尚书省，上日百官集送，有司供张设乐。是日，悉拜王府官属，然未有府也，而选任冒滥，时不以为荣。</p>
            <p>　　靖恭太子琬，始王鄄，徙王荣。为京兆牧，领陇右节度大使。又诏亲巡按陇右，选关内、河东飞骑五万防盛秋。累兼单于、安北大都督。安禄山反，诏琬为征讨元帅，募河、陇兵屯陕，以高仙芝副之，会薨。琬风格秀整，有素望，中外倚之。及薨，莫不为国怅恨。诏加赠谥。琬男女五十八人，得王者三人，俯王济阴郡，偕北平，倩陈留；傆卫尉卿，僓秘书监，佩鸿胪卿。</p>
            <p>　　光王琚，开元十三年始王，与仪、颍、永、寿、延、盛、济七王同封。俄领广州都督。勇力善骑射，帝爱之。与鄂王同居，友睦甚，皆笃学。既废，无嗣。初，琚名涺，仪王潍，颍王沄，永王泽，寿王清，延王洄，盛王沐，济王溢，信王沔，义王漼，陈王沚，丰王澄，恒王潓，凉王漎，汴王滔，至二十三年，诏悉改今名。</p>
            <p>　　夏悼王一，生韶秀，以母宠，故钟爱，命之曰一。未免怀薨，追爵及谥。时帝在东都，故葬龙门东岑，欲宫中望见云。</p>
            <p>　　仪王璲，即封，授河南牧。薨，赠太傅。子侁王钟陵郡，僆广陵。</p>
            <p>　　颍王璬，喜读书，好文辞。开元十五年，遥领安东都护。安禄山反，诏领剑南节度大使，以杨国忠为之副。帝西出，令御史大夫魏方进为置顿使，移书剑南属郡，托璬之籓，大设储偫。璬先即镇，更以蜀郡长史崔圆为副。璬济江，舟中以彩席藉步，命彻之，曰：&quot;此可寝，奈何践之？&quot;璬之出遽，不及受节，司马史贲请建大槊，蒙油囊，先驱以威道路。璬笑曰：&quot;既为真王矣，安用假节为？&quot;将至成都，崔圆迎拜马前，璬不为礼，圆衔之。璬视事再逾月，人便其宽，圆奏罢居内宅。乃诏宣慰肃宗于彭原，从还京师。建中四年薨，年六十六。子伸为荥阳王，僝高邑王，伣楚国公，僔夔国公。</p>
            <p>　　怀思王敏，貌丰秀若图画，帝爱之。甫晬薨，追爵及谥，祔葬敬陵。</p>
            <p>　　永王璘，少失母，肃宗自养视之。长聪敏好学。貌陋甚，不能正视。既封，领荆州大都督。安禄山反，帝至扶风，诏璘即日赴镇。俄又领山南、江西、岭南、黔中四道节度使，以少府监窦昭为副。璘至江陵，募士得数万，补署郎官、御史。</p>
            <p>　　时江淮租赋巨亿万，在所山委。璘生宫中，于事不通晓，见富且强，遂有窥江左意，以薛镠、李台卿、韦子春、刘巨鳞、蔡Ｆ駉为谋主。肃宗闻之，诏璘还觐上皇于蜀，璘不从。其子襄城王亻易，刚鸷乏谋，亦乐乱，劝璘取金陵。即引舟师东下，甲士五千趋广陵，以浑惟明、季广琛、高仙琦为将，然未敢显言取江左也。</p>
            <p>　　会吴郡采访使李希言平牒璘，璘因发怒曰：&quot;寡人上皇子，皇帝弟，地尊礼绝。今希言乃平牒抗威，落笔署字，何邪？&quot;乃使惟明袭希言，而令广琛趋广陵，攻采访使李成式。璘至当涂，希言已屯丹杨，遣将元景曜等拒战，不胜，降于璘，江淮震动。</p>
            <p>　　明年，肃宗遣宦者啖廷瑶等与成式谋招喻之。时河北招讨判官李铣在广陵，有兵千余，廷瑶邀铣屯扬子，成式又遣裴戎以广陵卒三千戍伊娄埭，张旗帜，大阅士。璘与亻易登陴望之，有惧色。广琛知事不集，谓诸将曰：&quot;与公等从王，岂欲反邪？上皇播迁，道路不通，而诸子无贤于王者。如总江淮锐兵，长驱雍、洛，大功可成。今乃不然，使吾等名絓叛逆，如后世何？&quot;众许诺，遂割臂盟。于是惟明奔江宁，冯季康奔白沙，广琛以兵六千奔广陵。璘使骑追蹑之，广琛曰：&quot;我德王，故不忍决战，逃命归国耳。若逼我，且决死。&quot;追者止，乃免。是夜，铣阵江北，夜然束苇，人执二炬，景乱水中，觇者以倍告，璘军亦举火应之。璘疑王师已济，携儿女及麾下遁去。迟明觉其绐，复入城，具舟楫，使亻易驱众趋晋陵。谍者告曰：&quot;王走矣！&quot;成式以兵进，先锋至新丰，璘使亻易、仙琦逆击之。铣合势，张左右翼，射亻易中肩，军遂败。仙琦与璘奔鄱阳，司马闭城拒，璘怒，焚城门入之，收库兵，掠余干，将南走岭外。皇甫侁兵追及之，战大庾岭，璘中矢被执，侁杀之。亻易为乱兵所害，仙琦逃去。璘未败时，上皇下诰：&quot;降为庶人，徙置房陵。&quot;及死，侁送妻子至蜀，上皇伤悼久之。肃宗以少所自鞠，不宣其罪。谓左右曰：&quot;皇甫侁执吾弟，不送之蜀而擅杀之，何邪？&quot;由是不复用。薛寔等皆伏诛。子儹为余姚王，侦莒国公，儇郕国公，伶、仪并国子祭酒。</p>
            <p>　　寿王瑁，母惠妃频姙不育，及瑁生，宁王请养邸中，元妃自乳之，名为己子，故封比诸王最后。开元十五年，遥领益州大都督。初，帝以永王等尚幼，诏不入谒。瑁七岁，请与诸兄众谢，拜舞有仪矩，帝异之。宁王薨，请制服以报私恩，诏可。大历十年薨，赠太傅。子王者三人，僾王德阳郡，伓济阳郡，偡广阳郡，伉薛国公，杰国子祭酒。</p>
            <p>　　延王玢，母尚书右丞范之孙，帝重其名家，而玢亦仁爱有学。既封，遥领安西大都护。帝入蜀，玢凡三十六子，不忍弃，故徐进，数日，见行在所，帝怒，汉中王瑀申救得解，听归灵武。兴元元年薨。子倬王彭城郡，侹平阳，倞鲁国公，偃荆国公，优太仆卿。</p>
            <p>　　盛宣王琦，既封，领扬州大都督。帝之西，诏为广陵大都督、淮南江东河南节度大使，以刘汇为副，李成式为副大使，琦不行。广德二年薨，赠太傅。子偿封真定王，佩武都王，俗徐国公，系许国公。</p>
            <p>　　济王环，逸其薨年。子傃王永嘉郡，俛平乐郡。</p>
            <p>　　信王瑝，开元二十一年始王，与义、陈、丰、恒、凉、汴六王同封。子佟封新安王，倜晋陵王。</p>
            <p>　　义王玼，与信王并失薨年。子仪为舞阳王，僇高密王。</p>
            <p>　　陈王珪，二十一子，得王者三人，伦王安南郡，佗临淮，佼安阳。</p>
            <p>　　丰王珙，已封，为左卫大将军。帝至普安，授珙武威都督、河西陇右安西北庭节度大使，以陇西太守邓景山为副，珙不行。广德初，吐蕃入京师，代宗幸陕，将军王怀忠闭苑门，以五百骑劫诸王西迎虏，遇郭子仪，怀忠曰：&quot;上东迁，宗社无主，今仆奉诸王西奔，以系天下望。公为元帅，惟所废置。&quot;子仪未对。珙辄曰：&quot;公何如？&quot;司马王延昌质责珙曰：&quot;上虽蒙尘，未有失德，王为籓翰，安得狂悖之言？&quot;子仪亦让之，即护送行在所，帝赦不责。珙语不逊，群臣恐其乱，请除之，乃赐死。子佻为齐安王。</p>
            <p>　　恒王瑱，好方士，常服道士服。从帝幸蜀，还，代宗时薨。</p>
            <p>　　凉王璿，母高平王重规之女，宫中号小武妃者。璿薨代宗时。子仂为泸阳郡王。</p>
            <p>　　汴哀王璥，于诸子为最少，初封才数岁，容貌秀澈，有成人风，帝爱之。开元二十三年，授右千牛卫大将军。明年，薨。</p>
            <p>　　唐制：亲王封户八百，增至千；公主三百，长公主止六百。高宗时，沛英豫三王、太平公主武后所生，户始逾制，垂拱中，太平至千二百户。圣历初，相王、太平皆三千，寿春等五王各三百。神龙初，相王、太平至五千，卫王三千，温王二千，寿春等王皆七百，嗣雍、衡阳、临淄、巴陵、中山王五百，安乐公主二千，长宁千五百，宣城、宜城、宣安各千，相王女为县主，各三百。相王增至七千，安乐三千，长宁二千五百，宜城以下二千。相王、太平、长宁、安乐以七丁为限，虽水旱不蠲，以国租、庸满之。中宗遗诏，雍、寿春王进为亲王，户千。开元后，天子敦睦兄弟，故宁王户至五千五百，岐、薛五千，申王以外家微，户四千，邠王千八百，帝妹户千，中宗诸女如之，通以三丁为限。及皇子封王，户二千，公主五百。咸宜公主以母惠妃故，封至千，自是，诸公主例千户止。初，文德皇后崩，晋王最幼，太宗怜之，不使出閤。豫王亦以武后少子不出閤，嗣圣初，即帝位，及降封相王，乃出閤。中宗时，谯王失爱，迁外籓，温王年十七，犹居宫中，遂立为帝。开元后，皇子幼，多居禁内，既长，诏附苑城为大宫，分院而处，号&quot;十王宅&quot;，所谓庆、忠、棣、鄂、荣、光、仪、颍、永、延、盛、济等王，以十，举全数也。中人押之，就夹城参天子起居。家令日进膳。引词学士入授书，谓之侍读。寿、信、义、陈、丰、恒、凉七王就封，亦居十宅。鄂、光废死，忠王立为太子，庆、棣继薨，唯荣、仪十四王居院，而府幕列于外坊，岁时通名起居。既又诸孙多，则于宅外更置&quot;百孙院&quot;。天子岁幸华清宫，又置十王、百孙院于宫侧。宫人每院四百余，百孙院亦三四十人。禁中置维城库，以给诸王月奉。诸孙纳妃、嫁女，就十王宅。太子不居东宫，处乘舆所幸别院。太子、亲王、公主婚嫁并供帐于崇仁之礼院。此承平制云。</p>
            <p>　　肃宗十四子：章敬皇后生代宗皇帝，宫人孙生系，张生倓，王生佖，陈婕妤生仅，韦妃生，张美人生侹，后宫生荣，裴昭仪生僙，段婕妤生倕，崔妃生偲，张皇后生佋，侗，后宫生僖。</p>
            <p>　　越王系，生开元时。玄宗末年，悉王太子子，故系王南阳郡。帝即位，至德二载十二月，进王赵，与彭、兗、泾、郓、襄、杞、召、兴、定九王同封。乾元二年，九节度兵溃河北，朝廷震骇，乃以李光弼代郭子仪总兵关东，而光弼请贤王为帅，于是诏系充天下兵马元帅，而光弼以司空兼侍中、蓟国公副，知节度行营事，系留京师。史思明陷洛阳，系请行，不听。明年，徙王越。帝寝疾，皇太子监国，张皇后与中人李辅国有隙，因召太子入，谓曰：&quot;辅国典禁军，用事久，四方诏令皆出其口，矫天子制，逼徙圣皇，天下侧目。今上疾弥留，辅国常怏怏，忌吾与汝。又程元振阴结黄门，图不轨。若释不诛，祸不移顷。&quot;太子泣曰：&quot;此二人者，陛下勋旧，而上体不豫，重以此事，得无震惊乎？愿出外徐计之。&quot;后曰：&quot;是难与共事者！&quot;乃召系曰：&quot;汝能行此乎？&quot;系许诺。即遣内谒者监段恒俊选材勇宦者二百人，授甲长生殿，以帝命召太子。元振以告辅国，乃相与勒兵凌霄门，迎太子，以难告。太子曰：&quot;上疾亟，吾可惧死不赴乎？&quot;元振曰：&quot;赴则及祸。&quot;乃以兵护太子止飞龙厩，勒兵夜入三殿，收系及恒俊等百余人系之，幽后别殿。后及系皆为辅国所害。系三子：建王武威郡，逌兴道，逾齐国公。</p>
            <p>　　承天皇帝倓，始王建宁。英毅有才略。善骑射。禄山乱，典亲兵，扈车驾。度渭，百姓遮道留太子，太子使喻曰：&quot;至尊播迁，吾可以违左右乎？&quot;倓进说曰：&quot;逆胡乱常，四海崩分，不因人情图兴复，虽欲从上入蜀，而散关以东非国家有。夫大孝莫若安社稷，殿下当募豪桀，趣河西，收牧马。今防边屯士不下十万，而光弼、子仪全军在河朔，与谋兴复，策之上者。&quot;广平王亦赞之，于是议定。太子北过渭，兵仗盐恶，士气崩沮，日数十战。倓以骁骑数百从，每接战，常身先，血殷袂，不告也。太子或过时未食，倓辄涕泗不自胜，三军皆属目。至灵武，太子即帝位，议以倓为天下兵马元帅，左右固请广平王。帝曰：&quot;广平既冢嗣，安用元帅？&quot;答曰：&quot;太子从曰抚军，守曰监国。元帅，抚军也，莫宜于广平王。&quot;帝从之，更诏倓典亲军，以李辅国为府司马。时张良娣有宠，与辅国交构，欲以动皇嗣者。倓忠謇，数为帝言之，由是为良娣、辅国所谮，妄曰：&quot;倓恨不总兵，郁郁有异志。&quot;帝惑偏语，赐倓死，俄悔悟。明年，广平王收二京，使李泌献捷。泌与帝雅素，从容语倓事，帝改容曰：&quot;倓于艰难时实自有力，为细人间阋，欲害其兄，我计社稷，割爱而为之所。&quot;泌曰：&quot;尔时臣在河西，知其详。广平于兄弟笃睦，至今言建宁，则呜咽不自己。陛下此言得之谗口耳。&quot;帝泣下曰：&quot;事已尔，末耐何！&quot;泌曰：&quot;陛下尝闻《黄台瓜》乎？高宗有八子，天后所生者四人，自为行，而睿宗最幼。长曰弘，为太子，仁明孝友，后方图临朝，鸩镣之，而立次子贤。贤日忧惕，每侍上，不敢有言，乃作乐章，使工歌之，欲以感悟上及后。其言曰：'种瓜黄台下，瓜熟子离离。一摘使瓜好，再摘令瓜稀。三摘尚云可，四摘抱蔓归。'而贤终为后所斥，死黔中。陛下今一摘矣，慎无再！&quot;帝愕然曰：&quot;公安得是言？&quot;是时，广平有大功，亦为后所构，故泌因对及之，广平遂安。及即位，追赠倓齐王。大历三年，有诏以倓当艰难时，首定大谋，排众议，于中兴有功，乃进谥承天皇帝，以兴信公主季女张为恭顺皇后，冥配焉，葬顺陵，祔主奉天皇帝庙，同殿异室云。初，李泌请加赠倓，代宗曰：&quot;倓性忠孝，而困于谗，追帝之，若何？&quot;答曰：&quot;开元中，上皇兄弟皆赠太子。&quot;帝曰：&quot;是特祖宗友爱耳，岂若倓有功乎？&quot;于是追帝号。遣使迎丧彭原，既至城门，丧輴不动。帝谓泌曰：&quot;岂有恨邪？卿往祭之，以白朕意。且卿及知倓艰难定策者。&quot;泌为挽词二解，追述倓志，命挽士唱，泌因进輴，乃行，观者皆为垂泣。</p>
            <p>　　卫王泌，始王西平。蚤薨，宝应元年五月，与郓王同追封。</p>
            <p>　　彭王亻堇，始王新城，进封彭。史思明陷河、洛，人心震骚，群臣请以诸王临统方镇兵，遥相维压。于是诏亻堇充河西节度，兗王北庭，泾王陇右，杞王陕西，兴王凤翔，并为大使。是岁亻堇薨。子镇为常山郡王。</p>
            <p>　　兗王亻闲，始王颍川，进王兗。宝应元年薨。</p>
            <p>　　泾王侹，始王东阳，进王泾。兴元元年薨。</p>
            <p>　　郓王荣，始王灵昌。蚤薨，追封。</p>
            <p>　　襄王僙，至德二载始王，与杞、召、兴、定四王同封。贞元七年薨。子宣为伊吾郡王，寀乐安王。宣裔孙煴。</p>
            <p>　　煴，性谨柔，材无过人者。光启二年，田令孜逼僖宗幸兴元，邠宁节度使硃玫以五千骑追乘舆不及。煴以疾不能从，玫劫之，驻凤翔，得台省官百余，乃胁宰相萧遘等率群臣盟石鼻驿，奉煴为嗣襄王，监军国事，因还京师，即封拜官属。初，遘执不可，于是罢遘，而玫自为侍中，号令己出。以裴澈为门下侍郎，郑昌图中书侍郎，皆平章事。遣柳陟等十余人分谕天下嗣襄王所以监国意，皆得进官。玫又胁太子太师裴璩等奉笺劝进，煴五让乃即位，改元建贞，尊僖宗为太上元皇圣帝。河中节度使王重荣率诸籓贡奉，归者十八九，而蔡州秦宗权自僭号，惟太原李克用不从。时帝遣使喻重荣、克用，故二人听命。枢密使杨复恭等传檄三辅，募能斩玫者，以邠宁节度界之。其伪将王行瑜自凤州入京师杀玫，而煴与澈、昌图并官属奔东渭桥。重荣绐使迎之，煴与官属别，且泣曰：&quot;朕见重荣，当令备所服迓公等。&quot;至蒲，执杀之，因械澈等于狱，诛杀伪官，函煴首至行在所。煴即伪位凡九月败。始，煴首至，群臣白帝御兴元南门受之，百官称贺。太常博士殷盈孙奏言：&quot;礼，公族有罪，有司曰：'某之罪在大辟。'君曰：'赦之。'如是者三，走出，致刑焉，君为素服不举者三日。今煴皇族，以不能固节，迫胁至此，宜废为庶人，绝属籍，葬以庶人礼。大捷之庆，须硃玫首至乃贺。&quot;诏可。</p>
            <p>　　杞王倕，贞元十四年薨。</p>
            <p>　　召王偲，元和元年薨。</p>
            <p>　　恭懿太子佋，始封兴王。上元元年薨。佋生，后方专爱，帝最怜之。后数撼储嫡，欲以佋嗣，会薨，计塞。是夕，帝及后梦佋辞决流涕去，帝鲠怅，故册赠皇太子。</p>
            <p>　　定王侗，宝应初薨。</p>
            <p>　　代宗二十子：睿真皇后生德宗皇帝，崔妃生邈，贞懿皇后生迥；十七王，史亡其母之氏、位。</p>
            <p>　　昭靖太子邈，好学，以贤闻。上元二年始王益昌。帝即位，宝应元年进王郑，与韩王同封。淄青牙将李怀玉逐其帅侯希逸，诏邈为平卢淄青节度大使，以怀玉知留后。大历初，代皇太子为天下兵马元帅。八年薨，遂罢元帅府。</p>
            <p>　　均王遐，早薨。贞元八年追封。</p>
            <p>　　睦王述。大历十年，田承嗣不臣，而昭靖夭，无强王，帝乃悉王诸子，领诸镇军，威天下。于是以述为睦王，领岭南节度，逾郴王、渭北鄜坊节度，过韩王、汴宋节度，造忻王、昭义节度，皆为大使；连为恩王，遘鄜王，暹韶王，遇端王，遹循王，通恭王，逵原王，逸雅王，并开府仪同三司，然不出閤。</p>
            <p>　　德宗建中初，周天下访太后所在，述于诸王最长，故拜奉迎太后使，以工部尚书乔琳副之。贞元七年薨。</p>
            <p>　　丹王逾，始王郴，建中四年，与简王同徙封。元和十五年薨。</p>
            <p>　　恩王连，元和十二年薨。</p>
            <p>　　韩王迥，始王延庆郡，以母宠，故与郑王先徙封。贞元十二年薨。</p>
            <p>　　简王遘，始王鄜，徙封简。元和四年薨。</p>
            <p>　　益王乃，大历十四年始王。亡薨年。</p>
            <p>　　隋王迅，兴元元年薨。</p>
            <p>　　荆王选，蚤薨，建中二年追王。</p>
            <p>　　蜀王溯，本名遂，大历十四年始王，建中二年改今名。</p>
            <p>　　忻王造，元和六年薨。</p>
            <p>　　韶王暹，贞元十二年薨。</p>
            <p>　　嘉王运，贞元十七年薨。</p>
            <p>　　端王遇，贞元七年薨。</p>
            <p>　　循王遹，亡薨年。</p>
            <p>　　恭王通，亡薨年。</p>
            <p>　　原王逵，大和六年薨。</p>
            <p>　　雅王逸，贞元十五年薨。</p>
            <p>　　德宗十一子：昭德皇后生顺宗皇帝，帝取昭靖太子子谊为第二子，又取顺宗子謜为第六子；余八王，史亡其母之氏、位。</p>
            <p>　　舒王谊，初名谟。帝爱其幼，取为子。大历十四年始王舒，与通、虔、肃、资四王同封。拜开府仪同三司，诏有司给奉稍，俄以军兴罢。谟于诸王最长，帝欲试以事，故拜泾原节度大使。时尚父郭子仪病笃，帝临轩遣谟持诏往视。谟冠远游冠，御绛袍，乘象辂四马，飞龙士三百，国府官皆袴褶以从。子仪手叩头谢恩。谟宣诏已，乃易服劳问还。</p>
            <p>　　于是，李希烈反，招讨使李勉战不胜，奔宋州，朝廷大震。乃拜谟扬州大都督、荆襄江西沔鄂节度使、诸军行营兵马都元帅。改名谊。军中以哥舒翰由元帅败，而王所封同之，帝乃使徙王普。以兵部侍郎萧复为统军长史，湖南观察使孔巢父为行军左司马，山南东道节度行军司马樊泽为右，刑部员外郎刘从一、侍御史韦儹为判官，兵部员外郎高参掌书记，右金吾大将军浑瑊为中军虞候，江西节度使嗣曹王皋为前军兵马使，鄂岳团练使李兼副之，山南东道节度使贾耽为中军兵马使，荆南节度使张伯仪为后军兵马使，左神武军使王价、左卫将军高承谦、检校太子詹事郭曙、检校右庶子常愿为押衙。未及行，泾原兵反，谊从帝出奉天。硃泚攻城，谊昼夜传劳诸军不解带。帝还京师，复故封扬州大都督如故。永贞元年薨。</p>
            <p>　　通王谌，始王，拜开府仪同三司。贞元九年，领宣武节度大使，以李万荣为留后，二年徙河东，以李说为留后，皆不出閤。</p>
            <p>　　虔王谅，以王拜开府仪同三司。贞元二年，领蔡州节度大使，以吴少诚为留后；十年，徙节朔方灵盐，以李栾为留后；明年，领横海，又徙徐州，以程怀信、张愔为留后。不出閤。</p>
            <p>　　肃王详，资秀异，帝爱之。建中二年薨，甫四岁。帝欲用浮屠说，塔而不坟，礼仪判官李岧谏非礼，乃止。诏赠扬州大都督。</p>
            <p>　　文敬太子謜，见爱于帝，命为子。贞元初，先诸王王邕。历义武、昭义二军节度大使，以张茂昭、王虔休为留后，不出閤。十五年薨，年十八，追赠及谥。葬日，君臣以位而哭通化门外。陵及庙置令、丞云。</p>
            <p>　　资王谦，亡薨年。</p>
            <p>　　代王諲，始王缙云郡。蚤薨，建中二年追王。</p>
            <p>　　昭王诫，贞元二十一年始王。亡薨年。</p>
            <p>　　钦王谔，顺宗即位，与珍王同封。亡薨年。</p>
            <p>　　珍王諴，大和六年薨。</p>
            <p>　　顺宗二十七子：庄宪皇后生宪宗皇帝及绾，张昭训生经，赵昭仪生结，王昭仪生总、约、绲；余二十王，史亡母之氏、位，四王蚤薨，亡官谥。</p>
            <p>　　郯王经，本名涣。贞元四年，始王建康郡，与广陵、洋川、临淮、弘农、汉东、晋陵、高平、云安、宣城、德阳、河东、洛交十二王同封。二十一年，又与均、溆、莒、密、郇、邵、宋、集、冀、和、衡、钦、会、珍、福、抚、岳、袁、桂、翼二十王皆进王。王二十九年，太和八年薨。</p>
            <p>　　均王纬，初名沔。王洋川，后进王。王三十三年，开成二年薨。</p>
            <p>　　溆王纵，初名洵。王临淮，后进王。王三十二年，开成元年薨。</p>
            <p>　　莒王纾，初名浼。为秘书监。王弘农，后进王。王二十九年，大和八年薨。</p>
            <p>　　密王绸，初名讠永。王汉东，后进王。王三年，元和二年薨。</p>
            <p>　　郇王总，初名湜。授少府监。王晋陵，后进王。王四年，元和三年薨。</p>
            <p>　　邵王约，初名溆。为国子祭酒。王高平，进王。王二年，元和元年薨。</p>
            <p>　　宋王结，初名滋。王云安，进王。王十八年，长庆二年薨。</p>
            <p>　　集王缃，初名淮。王宣城，进王。王十八年，长庆二年薨。</p>
            <p>　　冀王絿，初名湑。为太常卿。王德阳，进王。王三十年，大和九年薨。</p>
            <p>　　和王绮，初名浥。王河东，进王。王二十八年，太和七年薨。</p>
            <p>　　衡王绚，王二十二年，宝历二年薨。</p>
            <p>　　会王纁，王六年，元和五年薨。</p>
            <p>　　福王绾，历魏博节度大使。咸通元年，进拜司空。王五十七年，咸通二年薨。</p>
            <p>　　珍王缮，初名况。王洛交，后进王。亡薨年。</p>
            <p>　　抚王纮，咸通初，历司空，又进司徒、太尉。王七十三年，乾符三年薨。</p>
            <p>　　岳王绲，王二十三年，太和二年薨。</p>
            <p>　　袁王绅，王五十六年，咸通元年薨。</p>
            <p>　　桂王纶，王十年，元和九年薨。</p>
            <p>　　翼王绰，王五十八年，咸通三年薨。</p>
            <p>　　蕲王缉，王六年，咸通八年薨。</p>
            <p>　　钦王绩，亡薨年。</p>
            <p>　　宪宗二十子：纪美人生宁，懿安皇后生穆宗皇帝，孝明皇后生宣宗皇帝；余十七王，皆后宫所生，史逸其母之号、氏。</p>
            <p>　　惠昭太子宁，贞元二十一年，始王平原，与同安、彭城、高密、文安四王同封。帝即位，进王邓，与澧、深、洋、绛四王同封。</p>
            <p>　　于是国嗣未立，李绛等建言：&quot;圣人以天下为大器，知一人不可独化，四海不可无本，故建太子以自副，然后人心定，宗祏安，有国不易之常道。陛下受命四年，而冢子未建，是开窥觎之端，乖慎重之义，非所以承列圣，示万世。&quot;帝曰：&quot;善。&quot;以宁为皇太子，更名宙，前以制示绛等。未几，复初名。册礼用孟夏，雨，不克，改用孟秋，亦雨，冬十月克行礼。明年薨，年十九。</p>
            <p>　　澧王恽，始王同安，后进王。惠昭之丧，吐突承璀议复立储副，意属恽，帝自以穆宗为太子。帝崩之夕，承璀死，王被杀，秘不发丧，久之以告，废朝三日。三子：曰汉，王东阳郡；曰源，安陆；曰演，临安。初，恽名宽，深王察，洋王寰，绛王寮，建王审，元和七年，并改今名。</p>
            <p>　　深王悰，始王彭城郡，进王深。子潭王河内，淑吴兴。</p>
            <p>　　洋王忻，始王高密，进王洋。大和二年薨。子沛王颍川郡。</p>
            <p>　　绛王悟，始王文安，进王。敬宗崩，苏佐明等矫诏以王领军国事。王守澄等立文宗，王见杀。二子：洙王新安，滂高平。</p>
            <p>　　建王恪，元和元年始封。时淄青节度使李师古死，其弟师道丐符节，故诏恪为郓州大都督、平卢军淄青等州节度大使，以师道为留后，然不出閤。长庆元年薨，无嗣。</p>
            <p>　　鄜王憬，长庆元年始王，与琼、沔、婺、茂、淄、衢、澶七王同封。开成四年薨。子溥平阳郡王。</p>
            <p>　　琼王悦，子津河间郡王。</p>
            <p>　　沔王恂，子瀛晋陵郡王。</p>
            <p>　　婺王怿，子清新平郡王。</p>
            <p>　　茂王愔，子潓武功郡王。</p>
            <p>　　淄王忄办，开成元年薨。子浣许昌郡王，涣冯翊郡王。</p>
            <p>　　衢王詹，子涉晋平郡王。</p>
            <p>　　澶王忄充，子泞雁门郡王。</p>
            <p>　　棣王惴，大中六年始王，与彭、信二王同封。咸通三年薨，无嗣。</p>
            <p>　　彭王惕，乾宁中，韩建杀之石堤谷。无嗣。</p>
            <p>　　信王憻，咸通八年薨，无嗣。</p>
            <p>　　荣王忄责，咸通三年始王。广明初，拜司空。子令平嗣王。</p>
            <p>　　凡八王，史失其薨年。</p>
            <p>　　穆宗五子：恭僖皇后生敬宗皇帝，贞献皇后生文宗皇帝，宣懿皇后生武宗皇帝；余二王，亡其母之氏、位。</p>
            <p>　　怀懿太子凑，少雅裕，有寻矩。长庆元年始，王漳与安王同封。文宗即位，疾王守澄颛很，引支党桡国，谋尽诛之，密引宰相宋申锡使为计。守澄客郑注伺知之，以告，乃谋先事杀申锡。又以王贤，有中外望，因欲株联大臣族夷之。乃令神策虞候豆卢著上飞变，且言：&quot;宫史晏敬则、硃训与申锡昵吏王师文图不轨，训尝言上多疾，太子幼，若兄终弟及，必漳王立。申锡阴以金币进王，而王亦以珍服厚答。&quot;即捕训等系神策狱，榜掠定其辞。谏官群伏閤极言，出狱牒付外杂治。注等惧事泄，乃请下诏贬王。帝未之悟，因黜凑为巢县公，时大和五年也。命中人持诏即赐，且慰曰：&quot;国法当尔，无它忧！&quot;八年薨，赠齐王。注后以罪诛，帝哀凑被谗死不自明，开成三年追赠。</p>
            <p>　　安王溶。初，杨贤妃得宠于文宗，晚稍多疾，妃阴请以王为嗣，密为自安地。帝与宰相李珏谋，珏谓不可，乃止。乃帝崩，仇士良立武宗，欲重己功，即擿溶尝欲以为太子事，杀之。</p>
            <p>　　敬宗五子：妃郭氏生普，余四王，亡母之氏、位。</p>
            <p>　　悼怀太子普，姿性韶悟。宝历元年始王晋。文宗爱之若己子，尝欲为嗣。大和二年薨，帝恻念不能已，故赠恤加焉。敬宗第二子休复，文宗开成二年封梁王，第三子执中为襄王，第四子言扬为纪王，第五子成美为陈王。执中子寀为乐平郡王。</p>
            <p>　　陈王成美。初，文宗以庄恪薨，大臣数请建东宫，开成四年，帝乃立成美为皇太子，典册未具而帝崩，仇士良立武宗，杀之于邸。子俨王宣城郡。</p>
            <p>　　文宗二子：王德妃生永，后宫生宗俭。</p>
            <p>　　庄恪太子永，大和四年始王鲁。帝以王幼，宜得贤辅，因召见傅和元亮。元亮以卒史进，有所问，不能答。帝责谓宰相：&quot;王可教，官属应任士大夫贤者，宁元亮比邪！&quot;于是剧选户部侍郎庾敬休兼王傅，太常卿郑肃兼长史，户部郎中李践方兼司马。六年，遂立为皇太子。帝承宝历荒怠，身勤俭率天下，谓晋王生谨敏，欲引为嗣，会蚤夭，故久不议东宫事。及太子立，天下属心焉。开成三年，诏宫臣诣崇明门谒朔望，侍读偶日入对。太子稍事燕豫，不能壹循法，保傅戒告，不纳。又母爱弛，杨贤妃方幸，数谮之。帝它日震怒，御延英，引见群臣，诏曰：&quot;太子多过失，不可属天下，其议废之。&quot;群臣顿首言：&quot;太子春秋盛，虽有过，尚可改。且天下本，不可轻动，惟陛下幸赦。&quot;御史中丞狄兼暮流涕固争，帝未决，罢。群臣又连章论救，意稍释，诏太子还少阳院，以中人护视，诛幸昵数十人，敕侍读窦宗直、周敬复诣院授经。然太子终不能自白其谗，而行己亦不加修也。是年暴薨，帝悔之。明年，下诏以陈王为太子，置酒殿中。有俳儿缘橦，父畏其颠，环走橦下。帝感动，谓左右曰：&quot;朕有天下，返不能全一儿乎！&quot;因泣下。即取坊工刘楚才等数人付京兆榜杀之，及禁中女倡十人毙永巷，皆短毁太子者。宰相杨嗣复等不及知，因言：&quot;楚才等罪当诛，京兆杀之，不覆奏，敢以请。&quot;翌日，诏京兆后有决死敕不覆者，亦许如故事以闻。</p>
            <p>　　蒋王宗俭，开成二年始王。亡薨年。</p>
            <p>　　武宗五子，其母氏、位皆不传。</p>
            <p>　　杞王峻，开成五年始王；益王岘，会昌二年始王，与兗、德、昌三王同封；兗王岐；德王峄；昌王嵯：并逸其薨年。</p>
            <p>　　宣宗十一子：元昭太后生懿宗皇帝，余皆亡其母之氏、位。</p>
            <p>　　靖怀太子渼，会昌六年始王雍，与夔、庆二王同封。大中六年薨，有诏追册。</p>
            <p>　　雅王泾，大中元年始王。亡薨年。</p>
            <p>　　通王滋，会昌六年始王夔，与庆王沂同封。帝初诏郓王居十六宅，余五王处大明宫内院，以谏议大夫郑漳、兵部郎中李鄴为侍读，五日一谒乾符门，为王授经。郓王立为懿宗，乃罢。滋徙王。昭宗乾宁三年，领侍卫诸军。是时，诛王行瑜，而李茂贞怨，以兵入觐，诏滋与诸王分统安圣、奉宸、保宁、安化军卫京师。天子将狩太原，韩建道迎之，留次华州。建畏王等有兵，遣人上急变，告诸王欲杀建，胁帝幸河中。帝惊，召建论之，称疾不肯入。敕滋与睦王、济王、韶王、彭王、韩王、沂王、陈王谒建自解，建留军中，奏言：&quot;中外异体，臣不可以私见。&quot;又言：&quot;晋八王擅权，卒败天下。请归十六宅，悉罢所领兵。&quot;帝不许。建以兵环行在，请诛大将李筠。帝惧，斩筠以谢。建尽逐卫兵，自是天子孤弱矣。</p>
            <p>　　初，帝使嗣延王戒丕、嗣丹王允往见李克用，二王还，建恶之；又嗣覃王尝督军伐茂贞，于是劾奏：&quot;比岁兵缠近辅，诸王阶其祸，使乘舆越在下籓，不得安，臣已请解其兵。今延、覃、丹三王尚阴计以危国，请诛之。&quot;帝曰：&quot;渠至是邪？&quot;后三日，与刘季述矫诏以兵攻十六宅。诸王被发乘垣走，或升屋极号曰：&quot;帝救我！&quot;建乃将十一王并其属至石堤谷杀之，徐以谋反闻，天下冤之。济、韶、彭、韩、沂、陈、延、覃、丹九王，史逸其系胄云。</p>
            <p>　　庆王沂，大中十四年薨。</p>
            <p>　　濮王泽，大中二年始王。亡薨年。</p>
            <p>　　鄂王润，大中五年始王。乾符三年薨。</p>
            <p>　　怀王洽，大中八年与昭、康二王同封。亡薨年。</p>
            <p>　　昭王汭，乾符三年薨。</p>
            <p>　　康王汶，乾符四年薨。</p>
            <p>　　广王澭，大中十一年始王，与卫王同封。乾符四年薨。</p>
            <p>　　卫王灌，大中十四年薨。</p>
            <p>　　懿宗八子：惠安皇后生僖宗皇帝，恭宪皇后生昭宗皇帝，余六王亡其母氏、位。</p>
            <p>　　魏王佾，咸通三年始王，与凉、蜀二王同封。</p>
            <p>　　凉王侹，乾符六年薨。</p>
            <p>　　蜀王佶。</p>
            <p>　　威王偘，咸通六年始王郢，十年徙王。</p>
            <p>　　吉王保，咸通十三年始王，与睦王同封。王于兄弟为最贤。始，僖宗崩，王最长，将立之，杨复恭独议以昭宗嗣。乾宁元年，李茂贞等以兵入京师，谋废帝立王，会李克用以兵逐行瑜，乃止。</p>
            <p>　　恭哀太子倚，初封睦王。为刘季述所杀，天复初追赠。</p>
            <p>　　僖宗二子，史失其母氏、位。</p>
            <p>　　建王震，中和元年始王；益王陛，光启三年始王；并亡薨年。</p>
            <p>　　昭宗十七子：积善皇后生裕及哀皇帝，余皆失母之氏、位。</p>
            <p>　　德王裕，大顺二年始王。帝幸华州，韩建已夺诸王兵，不自安，乃请王皇子之未王者，既又杀诸王，因请立裕为皇太子，释言于四方，时乾宁四年也。刘季述等幽帝东内，奉裕即皇帝位。季述诛，裕匿右军，或请杀之，帝曰：&quot;太子冲孺，贼强立之，且何罪？&quot;诏还少阳院，复为王。硃全忠自凤翔还，见王春秋盛，标宇轩秀，忌之，密语崔胤曰：&quot;王既窃帝矣，大义灭亲，渠可留？公任宰相，盍启之？&quot;胤从容言如全忠意，帝不许。它日，以语全忠，全忠曰：&quot;此国大事，臣安敢与？此必胤卖臣也。&quot;乃免。帝迁洛，它日谓蒋玄晖曰：&quot;德王，朕爱子，全忠奈何欲杀之？&quot;言已泣下，自啮指流血。玄晖即擿语全忠，全忠恚。帝被杀，玄晖置酒邀诸王九曲池，饮酣，皆杀之，投尸水中。</p>
            <p>　　棣王祤，乾宁元年始王，与虔、沂、遂三王同封。</p>
            <p>　　虔王禊。</p>
            <p>　　沂王禋。</p>
            <p>　　遂王祎。</p>
            <p>　　景王秘，乾宁四年始王，与祁王同封。</p>
            <p>　　祁王祺。</p>
            <p>　　雅王禛，光化元年始王，与琼王同封。</p>
            <p>　　琼王祥。</p>
            <p>　　端王祯，天祐元年始王，与丰、和、登、嘉四王同封。</p>
            <p>　　丰王祁。</p>
            <p>　　和王福。</p>
            <p>　　登王禧。</p>
            <p>　　嘉王祜。</p>
            <p>　　颍王禔，天祐二年始王，与蔡王祐同封。</p>
            <p>　　蔡王祐。</p>
            <p>　　赞曰：唐自中叶，宗室子孙多在京师，幼者或不出閤，虽以国王之，实与匹区夫不异，故无赫赫过恶，亦不能为王室轩轾，运极不还，与唐俱殚。然则历数短长，自有底止。彼汉七国、晋八王，不得其效，愈速祸云。</p>
          </td>
        </tr>
      </table>
      <br>
      <table width="460" border="0" cellspacing="0" cellpadding="0">
        <tr>
          <td>95        </td>
        </tr>
      </table>
      <p>&nbsp;</p>
      <table width="460" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='94.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='96.htm'>下一页 </a></div>
                </td>
              </tr>
            </table>
            <p align=center>作者：[宋]欧阳修、宋祁 
            <hr width=90%>
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
          </td>
        </tr>
      </table>
      <p align="center" class="h">&nbsp; </p>
      </td>
  </tr>
  <tr> </tr>
</table>
<table width="776" border="0" cellspacing="0" cellpadding="0">
  <tr>
    <td>&nbsp;</td>
    <td width="476" height="20"><img src="bottom.gif" width="476" height="20"></td>
  </tr>
</table>
</body>
</html>
