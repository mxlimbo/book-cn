<html>
<head>
<title>列传第六  三宗诸子</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<table width="776" border="0" cellspacing="0" cellpadding="0">
  <tr> 
    <td rowspan="2" height="234" valign="top" width="139"><img src="left.gif" height="234" width="139"></td>
    <td rowspan="2" width="87" valign="top" align="right"><img src="middle.gif" width="87" height="234" usemap="#Map" border="0"><map name="Map"><area shape="rect" coords="4,7,83,27" href="93.htm"><area shape="rect" coords="3,87,83,107" href="content.htm"><area shape="rect" coords="5,166,80,189" href="95.htm"></map></td>
    <td rowspan="2" width="74" valign="top"><img src="right.gif" width="74" height="234"></td>
    <td rowspan="2" valign="top" width="476"> 
      <p><img src="up.gif" width="476" height="20"></p>
      <table width="460" cellspacing="0" cellpadding="0">
        <tr> 
          <td> 
            <p>&nbsp;</p>
            <p align="center" class="h">列传第六 三宗诸子</p>
          </td>
        </tr>
      </table>
      <br>
      <table width="460" border="0" cellspacing="0" cellpadding="0">
        <tr>
          <td>　　高宗八子：后宫刘生忠，郑生孝，杨生上金，萧淑妃生素节，武后生弘、贤、中宗皇帝、睿宗皇帝。
            <p>　　燕王忠，字正本。帝始为太子而忠生，宴宫中，俄而太宗临幸，诏宫臣曰：&quot;朕始有孙，欲共为乐。&quot;酒酣，帝起舞，以属群臣，在位皆舞，赉赐有差。贞观二十年，始王陈。永徽初，拜雍州牧。王皇后无子，后舅柳奭说后，以忠母微，立之必亲己，后然之，请于帝；又奭与褚遂良、韩瑗、长孙无忌、于志宁等继请，遂立为皇太子。后废，武后子弘甫三岁，许敬宗希后旨，建言：&quot;国有正嫡，太子宜同汉刘强故事。&quot;帝召见敬宗曰：&quot;立嫡若何？&quot;对曰：&quot;正本则万事治，太子，国本也。且东宫所出微，今知有正嫡，不自安；窃位而不自安，非社稷计。&quot;帝曰：&quot;忠固自让。&quot;敬宗曰：&quot;能为太伯，不亦善乎？&quot;于是降封梁王、梁州都督，赐甲第，实封户二千，物二万段。俄徙房州刺史。忠寝惧不聊生，至衣妇人衣，备刺客。数有妖梦，尝自占。事露，废为庶人，囚黔州承乾故宅。麟德初，宦者王伏胜得罪于武后，敬宗乃诬忠及上官仪与伏胜谋反，赐死，年二十二。无子。明年，太子弘表请收葬，许之。神龙初，追封，又赠太尉、扬州大都督。</p>
            <p>　　原悼王孝，永徽元年，始王许，与杞、雍二王同封。早薨。神龙初，追封及谥。</p>
            <p>　　泽王上金，始王杞。永徽三年，遥领益州大都督。历鄜、寿二州刺史。武后疾其母，故有司诬奏，削封邑，徙置澧州。久之，后阳若可喜者，表杞王上金、鄱阳王素节听朝集，义阳、宣城二公主各增夫秩。由是上金为沔州刺史，素节岳州刺史，然卒不朝。高宗崩，诏上金、素节、二公主赴哀。文明元年，徙王毕，又徙王泽。历五州刺史。载初中，武承嗣讽周兴诬上金、素节谋反，召系御史狱。上金闻素节已被杀，即雉经，七子并流死显州。神龙初，追还官爵，以子义珣嗣王。义珣始被谪，匿身为佣保，而嗣许王瓘〗利其爵邑，告义珣假冒，复流岭外。开元初，以素节子璆为后，而玉真公主表义珣实上金子，乃夺璆爵，复使义珣嗣王，拜率更令。薨，子潓嗣。</p>
            <p>　　许王素节，始王雍，授雍州牧。方羁丱，即诵书日千言。师事徐齐聃，淬勉自强，帝爱之。转岐州刺史，更王郇。母被谮死，出素节为申州刺史。乾封初，诏素节病无入朝。而实不病，乃著《忠孝论》自明。仓曹参军张柬之以闻，欲帝省其诬，武后滋不悦，坐受赇降王鄱阳，削封户什七，徙置袁州，锢终身。仪凤三年，为岳州刺史，更王葛，又徙王，历三州刺史。与上金同追逮赴都，道闻遭丧哭者，谓左右曰：&quot;病死何可得，而须哭哉？&quot;至龙门驿被缢，年四十三，葬以庶人礼。子瑛等九人并诛，惟琳、瓘、璆、钦古尚幼，长囚雷州。中宗复位，追故封，又赠开府仪同三司、许州刺史，陪葬乾陵。诏瓘嗣王，实封户四百。开元初，封琳为嗣越王，璆嗣泽王。琳至右监门卫将军，子随封夔国公。瓘为卫尉卿，以抑上金子不得封，贬鄂州别驾。因诏外继嗣王者皆归宗，乃以嗣江王祎为信安王，嗣蜀王礻俞为广汉王，嗣密王彻为濮阳王，嗣曹王臻为济国公，嗣赵王琚为中山王，武阳王继宗为澧国公。瓘累迁太子詹事。薨，赠蜀郡大都督。二子解、需皆幼，以璆子益嗣。天宝十四载，解始袭封王。</p>
            <p>　　璆，初封嗣泽王，降为郢国公，宫宗正、光禄卿，进封褒信王。初，张九龄撰《龙池颂》，刊石兴庆宫，宗子以为不称盛德，更命璆为颂，建花萼楼北。天宝初，复拜宗正卿。性友弟聪敏，宗子有一善，无不荐延，故宗室在省闼者多璆所启。薨，赠江陵郡大都督。三子：谦为郢国公、梓州刺史，巽汝南郡公。钦古封巳国公，子贲嗣。</p>
            <p>　　孝敬皇帝弘，永徽六年始王代，与潞王同封。显庆元年，立为皇太子。受《春秋左氏》于率更令郭瑜，至楚世子商臣弑其君，喟而废卷曰：&quot;圣人垂训，何书此邪？&quot;瑜曰：&quot;孔子作《春秋》，善恶必书，褒善以劝，贬恶以诫，故商臣之罪虽千载犹不得灭。&quot;弘曰：&quot;然所不忍闻，愿读它书。&quot;瑜拜曰：&quot;里名胜母，曾子不入。殿下睿孝天资，黜凶悖之迹，不存视听。臣闻安上治民，莫善于礼，故孔子称'不学礼，无以立'。请改受《礼》。&quot;太子曰：&quot;善。&quot;四年，加元服。又命宾客许敬宗、右庶子许圉师、中书侍郎上官仪、中舍人杨思俭即文思殿摘采古今文章，号《瑶山玉彩》，凡五百篇。书奏，帝赐物三万段，余臣赐有差。又诏五日一赴光顺门决事。总章元年，释采国学，请赠颜回为太子少师，曾参太子少保，制可。会有司以征辽士亡命及亡命不即首者，身殊死，家属没官。弘谏以为&quot;士遇病不及期，或被略若溺、压死，而军法不因战亡，则同队悉坐，法家曰亡命，而家属与真亡者同没。《传》曰：'与杀不辜，宁失不经。'臣请条别其科，无使沦胥&quot;。诏可。帝幸东都，诏监国。时关中饥，弘视庑下兵食有榆皮、蓬实者，悄然命家令寺给米。义阳、宣城二公主以母故幽掖廷，四十不嫁，弘闻眙恻，建请下降。武后怒，即以当上卫士配之，由是失爱。又请以同州沙苑分假贫民。会纳妃裴，而有司奏贽用白雁，适苑中获之，帝喜曰：&quot;汉获硃雁，为乐府歌。今得白雁为婚贽，婚乃人伦首，我则无惭。&quot;礼毕，曲赦岐州。帝尝语侍臣：&quot;弘仁孝，宾礼大臣，未尝有过。&quot;而后将骋志，弘奏请数怫旨。上元二年，从幸合璧宫，遇耽薨，年二十四，天下莫不痛之。诏曰：&quot;太子婴沈瘵，朕须其痊复，将逊于位。弘性仁厚，既承命，因感结，疾日以加。宜申往命，谥为孝敬皇帝。&quot;葬缑氏，墓号恭陵，制度尽用天子礼，百官从权制三十六日释服。帝自制《睿德纪》，刻石陵侧。营陵费巨亿，人厌苦之，投石伤所部官司，至相率亡去。妃薨，谥哀皇后。无子。永昌初，以楚王隆基嗣。中宗立，诏以主祔太庙，号义宗。开元中，有司奏：&quot;孝敬皇帝宜建庙东都，以谥名庙。&quot;诏可。于是罢义宗号。妃即裴居道女，有妇德，而居道以妃故拜内史纳言，历太子少保、翼国公，为酷吏所陷，下狱死。</p>
            <p>　　章怀太子贤字明允。容止端重，少为帝爱。甫数岁，读书一览辄不忘，至《论语》&quot;贤贤易色&quot;，一再诵之。帝问故，对曰：&quot;性实爱此。&quot;帝语李世勣，称其夙敏。始王潞，历幽州都督、雍州牧。徙王沛，累进扬州大都督、右卫大将军。更名德。徙王雍，仍领雍州牧、凉州大都督，实封千户。上元年，复名贤。是时，皇太子薨，其六月，立贤为皇太子。俄诏监国，贤于处决尤明审，朝廷称焉，帝手敕褒赐。贤又招集诸儒：左庶子张大安、洗马刘讷言、洛州司户参军格希玄、学士许叔牙成玄一史藏诸周宝宁等，共注范晔《后汉书》。书奏，帝优赐段物数万。时正谏大夫明崇俨以左道为武后所信，崇俨言英王类太宗，而相王贵，贤闻，恶之。宫人或传贤乃后姊韩国夫人所生，贤益疑，而后撰《少阳政范》、《孝子传》赐贤，数以书让勒，愈不安。调露中，天子在东都，崇俨为盗所杀，后疑出贤谋，遣人发太子阴事，诏薛元超、裴炎、高智周杂治之，获甲数百首于东宫。帝素爱贤，薄其罪，后曰：&quot;贤怀逆，大义灭亲，不可赦。&quot;乃废为庶人，焚甲天津桥，贬大安普州刺史，流讷言于振州，坐徙者十余人。开耀元年，徙贤巴州。武后得政，诏左金吾将军丘神勣检卫贤第，迫令自杀，年三十四。后举哀显福门，贬神勣叠州刺史，追复旧王。神龙初，赠司徒，遣使迎丧，陪葬乾陵。睿宗立，追赠皇太子及谥。三子：光顺、守礼、守义。光顺为乐安王，徙义丰，被诛。守义为犍为王，徙封桂阳，薨。先天中，追封光顺莒王，守义毕王。</p>
            <p>　　守礼嗣王，始名光仁，授太子洗马。武后革命，畏疾宗室，而守礼以父得罪，与睿宗诸子闭处宫中十余年。睿宗封相王，许出外邸，于是守礼等始居外，改司议郎。中宗即位，复故封，拜光禄卿，实封户五百。唐隆元年，进封邠王。睿宗立，兼检校左金吾卫大将军，出为幽州刺史，遥兼单于大都护，迁司空。开元初，累为州刺史。时宁、申、岐、薛王同为刺史，皆择僚首持纲纪。守礼惟弋猎酣乐，不领事，故源乾曜、袁嘉祚、潘好礼皆为邠府长史、州佐，督检之。后还诸王京师，守礼以外支为王，不甚才而多宠嬖，子六十余人，无可称者。常负息钱数百万。或劝少治居产，守礼曰：&quot;岂天子兄无葬者邪？&quot;诸王每白上以为欢。岐王尝奏守礼知雨，昜帝问故，答曰：&quot;臣无它，当天后时，太子被罪，臣幽宫中，岁被敕杖凡四三，累创痕肤，前雨则沈懑，霁则佳，以此知之。&quot;因泣下，帝为恻然。薨，年七十，赠太尉。子承宏、承宁、承寀可记者。承宏，爵广武王，坐交非其人，贬房州别驾，还为宗正卿。广德元年，吐蕃入京师，天子如陕，虏宰相马重英立承宏为帝，以翰林学士于可封、霍瑰为宰相。贼退，诏放承宏于华州，死。承宁封嗣邠王。承寀，煌王，拜宗正卿，与仆固怀恩使回纥和亲，即纳其女为妃，封毘伽公主。薨，赠司空。唐制：嗣郡王加四品阶，亲王子服绯。开元中，张九龄奏：&quot;宁、薛及邠王三子为王者赐紫，余皆服绯，官不越六局郎，王府掾属仍员外置。&quot;后从帝至蜀者皆服紫。</p>
            <p>　　中宗四子：韦庶人生重润，后宫生重福、重俊、殇帝。</p>
            <p>　　懿德太子重润，本名重照，避武后讳改焉。帝为皇太子时，生东宫，高宗喜甚，乳月满，为大赦天下，改元永淳。是岁，立为皇太孙，开府置官属。帝问吏部侍郎裴敬彝、郎中王方庆，对曰：&quot;礼有嫡子，无嫡孙。汉、魏太子在，子但封王。晋立愍怀子为皇太孙，齐立文惠子为皇太孙，皆居东宫。今有太子，又立太孙，于古无有。&quot;帝曰：&quot;自我作古若何？&quot;对曰：&quot;礼，君子抱孙不抱子，孙可以为王父尸者，昭穆同也。陛下肇建皇孙，本支千亿之庆。&quot;帝悦，诏议官属。敬彝等奏置师、傅、友、文学、祭酒、左右长史、东西曹掾、主簿、管记、司录、六曹等官，加王府一级，然卒不补。将封嵩山，召太子赴东都，以太孙留守京师。中宗失位，太孙府废，贬庶人，别囚之。帝复位，封邵王。大足中，张易之兄弟得幸武后，或谮重润与其女弟永泰郡主及主婿窃议，后怒，杖杀之，年十九。重润秀容仪，以孝爱称，诛不缘罪，人皆流涕。神龙初，追赠皇太子及谥，陪葬乾陵，号墓为陵，赠主为公主。</p>
            <p>　　谯王重福，高宗时王唐昌郡，徙封平恩。长安末乃进王。神龙初，韦庶人谮与张易之兄弟陷重润，贬濮州员外刺史，徙合、均二州，不领事。景龙三年，中宗亲郊，赦天下，十恶者咸宥，流人得还。重福不得归，自陈&quot;苍生皆自新，而一子摈弃，皇天平分，固若此乎！&quot;不报。韦后得政，诏左屯卫大将军赵承恩、薛思简以兵护守。睿宗立，徙集州，未行，洛阳男子张灵均说重福曰：&quot;大王居嫡长，当为天子。相王虽平大难，安可越居大位？昔汉诛诸吕，乃东迎代王。今百官士庶皆愿王来。王若阴幸东都，杀留守，拥兵西据陕，徇河南、河北，天下可图也。&quot;重福又遣灵均与其党郑愔计，愔亦密招重福为天子，豫尊睿宗为皇季叔，重茂皇太弟，制称中元克复元年，愔自署左丞相，知内外文武事，以灵均为右丞相、天柱大将军，知出征事，其余以次除署。重福自均州与灵均乘驿趋东都，舍驸马裴巽家。洛阳令候巽，重福惊，遽出，欲劫左右屯营兵，至天津桥，愿从者数百人。侍御史李邕遇之，先驰至右屯营，呼曰：&quot;谯王得罪先帝，擅入都为乱。公等勉立功取富贵。&quot;稍稍闭皇城诸门以拒。重福徇右营不能动，趋左掖门，已阖，怒，纵火烧之。左营兵寝逼，众遂溃，重福走山谷。明日，留守裴谈总兵大索，投漕渠死，年三十一，砾其尸。帝诏以三品礼葬。</p>
            <p>　　节愍太子重俊，圣历三年王义兴，神龙初，王卫，拜洛州牧，实封千户。俄领扬州大都督。明年为皇太子，与太后丧，杀册礼，诏在籓食封，岁纳东宫。给事中卢粲上言：&quot;太子与列国同入封，不可为法。&quot;诏罢之。重俊性明果，然少法度。既杨璬、武崇训为宾客，二人冯贵宠，无学术，惟狗马蹴踘相戏昵。左庶子姚珽数上疏诤导，右庶子平贞慎又献《孝经议》、《养德》等传，太子纳而不克用。武三思挟韦后势，将图逆，内忌太子，而崇训又三思子，尚安乐公主，常教主辱重俊，以非韦出，詈为奴，数请废，自为皇太女。三年七月，重俊恚忿，遂率李多祚洎左羽林将军李思冲、李承况、独孤祎之、沙吒忠义，矫发左羽林及千骑兵杀三思、崇训并其党十余人，使左金吾大将军成王千里守宫城，自率兵趋肃章门，斩关入，索韦后、安乐公主、昭容上官所在。后挟帝升玄武门，宰相杨再思、苏瑰、李峤及宗楚客、纪处讷统兵二千余人守太极殿，帝召右羽林将军刘仁景等率留军飞骑百人拒之，多祚兵不得进。帝据槛语千骑曰：&quot;尔乃我爪牙，何忽为乱？能斩贼者有赏。&quot;于是士倒戈斩多祚，余党溃。重俊亡入终南山，欲奔突厥，楚客遣果毅赵思慎追之，重俊憩于野，为左右所杀。诏殊首朝堂，献太庙，并以告三思、崇训柩。睿宗立，加赠谥，陪葬定陵。</p>
            <p>　　初，重俊被害，官属莫敢视，惟永和丞甯嘉勖号哭，解衣裹其首，时人义之；楚客怒，收付狱，贬平兴丞，卒。至是，亦赠永和令。</p>
            <p>　　重俊子宗晖，景云三年封湖阳郡王，天宝中，至太常员外卿，薨。</p>
            <p>　　睿宗六子：肃明皇后生宪，宫人柳生捴，昭成皇后生玄宗皇帝，崔孺人生范，王德妃生业，后宫生隆悌。</p>
            <p>　　让皇帝宪，始王永平。文明元年，武后以睿宗为皇帝，故宪立为皇太子；睿宗降为皇嗣，更册为皇孙，与诸王皆出閤，开府置官属。长寿二年，降王寿春，与衡阳、巴陵、彭城三王同封，复诏入閤。中宗立，改王蔡，固辞不敢当。唐隆元年，进封宋。</p>
            <p>　　睿宗将建东宫，以宪嫡长，又尝为太子，而楚王有大功，故久不定。宪辞曰：&quot;储副，天下公器，时平则先嫡，国难则先功，重社稷也。使付授非宜，海内失望，臣以死请。&quot;因涕泣固让。时大臣亦言楚王有定社稷功，且圣庶抗嫡，不宜更议。帝嘉宪让，遂许之，立楚王为皇太子，以宪为雍州牧、扬州大都督、太子太师，实封至二千户，赐甲第，物段五千，良马二十，奴婢十房，上田三十顷。进尚书左仆射，又兼司徒。让司徒，更为太子宾客。</p>
            <p>　　时太平公主有丑图，姚元崇、宋璟白帝，请出宪及申王成义为刺史，以销释阴计，乃以司徒兼蒲州刺史，进司空。玄宗既讨定萧、岑之难，进宪位太尉，赠千户，固辞，更授开府仪同三司，解太尉、扬州大都督。徙王宁，又兼太常卿。开元十四年，表解卿。久之，复为太尉。历泽、岐、泾三州刺史，累封至五千五百户。二十九年薨。</p>
            <p>　　初，帝五子列第东都积善坊，号&quot;五王子宅&quot;。及赐第上都隆庆坊，亦号&quot;五王宅&quot;。玄宗为太子，尝制大衾长枕，将与诸王共之。睿宗知，喜甚。及先天后，尽以隆庆旧邸为兴庆宫，而赐宪及薛王第于胜业坊，申、岐二王居安兴坊，环列宫侧。天子于宫西、南置楼，其西署曰&quot;花萼相辉之楼&quot;，南曰&quot;勤政务本之楼&quot;，帝时时登之，闻诸王作乐，必亟召升楼，与同榻坐，或就幸第，赋诗燕嬉，赐金帛侑欢。诸王日朝侧门，既归，即具乐纵饮，击球、斗鸡、驰鹰犬为乐，如是岁月不绝，所至辄中使劳赐相踵，世谓天子友悌，古无有者。帝于敦睦盖天性然，虽谗邪乱其间，而卒无以摇。时有脊鸰千数集麟德殿廷树，翔栖浃日。左清道率府长史魏光乘作颂，以为天子友悌之祥。帝喜，亦为作颂。</p>
            <p>　　宪尤谨畏，未尝干政而与人交，帝益信重，尝以书赐宪等曰：&quot;魏文帝诗：'西山一何高，高高殊无极。上有两仟童，不饮亦不食。赐我一丸药，光耀有五色。服之四五日，身体生羽翼。'朕每言服药而求羽翼，宁如兄弟天生之羽翼乎？陈思王之才，足以经国，绝其朝谒，卒使忧死，魏祚未终，司马氏夺之，岂神丸效耶？虞舜至圣，舍象傲以亲九族，九族既睦，平章百姓。今数千载，天下归善焉，此朕废寝忘食所慕叹也。顷因余暇，选仟录得神方，云饵之必寿。今持此药，愿与兄弟共之，偕至长龄，永永无极也。&quot;后申王等相继薨，唯宪在，帝亲待愈益厚。每生日必幸其第为寿，往往留宿；居常无日不赐遗，尚食总监及四方所献酒酪异馔；皆分饷之。宪尝请岁尽录赐目付史官，必数百纸。后有疾，护医将膳，骑相望也。僧崇一者疗之，少损，帝喜甚，赐绯袍、银鱼。已而疾寝剧，薨，年六十三。帝失声号恸，左右皆泣下。</p>
            <p>　　帝以宪实推天下，有高世之行，非大号不称，乃追谥让皇帝，遣尚书左丞相裴耀卿、太常卿韦縚持节奉册。其子璡表陈宪宿素退让，不敢当大号。制不许。及敛，出天子服一称，诏右监门大将军高力士以手书寘灵坐，赠妃元为恭皇后，葬桥陵旁。及葬，敕中使谕璡等，送终之具，使众见之，示以俭薄。所司请如诸陵，设千味食内圹中，监护使耀卿建言：&quot;尚食料水陆千余种及马、牛、驴、犊、麞、鹿、鹅、鸭、鱼、雁体节之味，并药酒三十名，盛夏胎养，不可多杀，考求礼据，无所凭依。陛下每申让帝之志，务存约素，请蠲省折衷。&quot;诏可。既发引，大雨，有诏庆王潭等涉涂泥，步送十里，号其墓曰惠陵。</p>
            <p>　　宪尝从帝按舞万岁楼，帝从复道上见卫士已食，弃其余窦中。帝怒，诏高力士杖杀之，宪从容曰：&quot;从复道上窥人之私，恐士不自安，且失大体，岂以性命轻于余飨乎？&quot;帝遽止，谓力士曰：&quot;王于我，可谓有急难也。不然，且误杀士。&quot;又凉州献新曲，帝御便坐，召诸王观之。宪曰：&quot;曲虽佳，然宫离而不属，商乱而暴，君卑逼下，臣僭犯上。发于忽微，形于音声，播之咏歌，见于人事，臣恐一日有播迁之祸。&quot;帝默然。及安、史乱，世乃思宪审音云。</p>
            <p>　　宪本名成器，避昭成太后谥，与申王成义俱改今名。宪子十九人，其闻者璡、嗣庄、琳、瑀。</p>
            <p>　　璡、嗣庄、琳、瑀。</p>
            <p>　　璡眉宇秀整，性谨絜，善射，帝爱之。封汝阳王，历太仆卿。与贺知章、褚庭诲、梁涉等善。薨，赠太子太师。</p>
            <p>　　嗣庄幼有令名，为太子谕德，封济阴王。薨，赠幽州大都督。</p>
            <p>　　琳以秘书监为嗣宁王，从天子幸蜀，薨。</p>
            <p>　　瑀早有材望，伟仪观。始封陇西郡公。从帝幸蜀，至河池，封汉中王，山南西道防御使。乾元初，宁国公主降回纥，诏瑀以特进、太常卿持节册拜回纥为威远可汗。瑀亦知音，尝早朝过永兴里，闻笛音，顾左右曰：&quot;是太常工乎？&quot;曰：&quot;然。&quot;它日识之，曰：&quot;何故卧吹？&quot;笛工惊谢。又闻康昆仑奏琵琶，曰：&quot;琵声多，琶声少，是未可弹五十四丝大弦也。&quot;乐家以自下逆鼓曰琵，自上顺鼓曰琶云。肃宗诏收群臣马助战，瑀与魏少游等持不可。帝怒，贬蓬州长史。薨，赠太子太师，谥曰宣。孙景俭。</p>
            <p>　　景俭字宽中。及进士第。强记多闻，善言古成败王霸大略，高自负，于士大夫无所屈。王叔文等更誉之，以为管仲、诸葛亮比。叔文败，景俭以母丧得不坐。韦夏卿守东都，辟幕府。窦群任中丞，引为监察御史，群贬，景俭亦为江陵户曹参军。累擢忠州刺史。元和末，入朝，不见用，复为澧州刺史。素与元稹、李绅善。二人方在翰林，言其才。及延英奉辞，景俭自陈见抑远，穆宗怜之，追诏为仓部员外郎，不遣。阅月，拜谏议大夫。性矜诞，使酒纵气，语侵宰相，萧俯、段文昌诉于帝，贬建州刺史。稹得君，为之助，故还为谏议大夫。与冯宿、杨嗣复、温造、李肇等集史官独孤朗所，景俭醉，至中书，慢骂宰相王播、崔植、杜元颖，吏为逊言厚谢，乃去，坐贬漳州刺史，宿等皆逐矣。未及漳，稹辅政，改楚州刺史，议者谓景俭辱丞相，贬未至即迁，非是。稹惧，改少府少监，悉还宿等。景俭既湮厄不得志，卒。然其为人轻财，笃于义，既没，士怅悼之。</p>
            <p>　　惠庄太子捴，本名成义。初生，武后以母贱，欲不齿，以示浮屠万回，回诡曰：&quot;此西土树神，宜兄弟。&quot;后喜，乃畜之。垂拱三年，始王恒，与卫、赵二王同封。俄改王衡阳。睿宗立，进王申，与岐、薛二王同封。累迁右卫、金吾二大将军，实封至千户。进司徒，兼益州大都督，四为州刺史。开元八年，停刺史，复为司徒。薨，册书赠太子及谥，陪葬桥陵。捴性宽裕，仪貌环重。无嗣，诏以让帝子珣嗣，为怀宁王，徙封同安。薨。天宝中，复以让帝子嗣。</p>
            <p>　　惠文太子范，始名隆范。玄宗立，与薛王隆业避帝讳去二名。初王郑，改封卫。俄降封巴陵，进王岐，为太常卿、并州大都督、左羽林大将军。从玄宗诛太平公主，以功赐封，与薛王业并满五千户。历为州刺史，迁太子太傅。开元十四年薨，册书赠太子及谥，陪葬桥陵。帝哭之恸，彻常膳至累旬，群臣勉请乃复。</p>
            <p>　　范好学，工书，爱儒士，无贵贱为尽礼。与阎朝隐、刘廷琦、张谔、郑繇等善，常饮酒赋诗相娱乐。又聚书画，皆世所珍者。初，隋亡，禁内图书湮放，唐兴募访，稍稍复出，藏秘府。长安初，张易之奏天下善工潢治，乃密使摹肖，殆不可辨，窃其真藏于家。既诛，悉为薛稷取去，稷又败，范得之，后卒为火所焚。驸马都尉裴虚己善谶纬，坐私与范游，徙岭南，廷琦贬雅州司户，谔为山茌丞，然帝于范无少间也，谓左右曰：&quot;兄弟情天至，于我岂有异哉！趋竞者强相附，我终不以为纤介。&quot;时王毛仲等起贱微，暴贵，诸王见必加礼，独范接之自如。子瑾嗣。</p>
            <p>　　瑾落魄不饬名检，沈酒色，历太仆卿，封河东王，暴薨，赠太子少师。天宝中，复以薛王子略阳公珍为嗣岐王。</p>
            <p>　　珍仪观丰伟，为宗正员外卿，与蔚州镇将硃融善。融尝言珍似上皇，因有阴谋，往语金吾将军邢济曰：&quot;关外寇近，京师草草，奈何？&quot;济曰：&quot;我金吾，天子押衙，以死生从，安自脱？&quot;融曰：&quot;见嗣岐王无虑矣。&quot;济以闻，肃宗诏废珍为庶人，赐死，融党皆诛，擢济为桂管防御使。</p>
            <p>　　惠宣太子业，始王赵，降封中山，授都水使者。徙鼓城，兼陈州别驾，进王薛，为羽林大将军、荆州大都督。以好学授秘书监。开元初，进太子少保，即拜太保，累历州刺史。</p>
            <p>　　初，母早终，从母贤妃鞠之。八年，迎贤妃外邸，事之甚谨。其女弟淮阳、凉国二公主亦早卒，抚甥与己子均，帝益爱之。尝被疾，帝自祝禬。既愈，幸其第，置酒赋诗为初生欢。帝尝不豫，业妃弟内直郎韦宾与殿中监皇甫恂妄言休咎事，宾坐死，恂贬锦州刺史。妃恐，降服待罪，业亦不敢入谒，帝闻，遽召之，业伏殿下请罪，帝趋就执其手曰：&quot;吾所猜于兄弟者，天地共咎之！&quot;遂复燕欢，仍谕妃复位。俄进司徒。二十二年，业有疾，帝忧之，一昔容发为变，因假寝，梦获方，寤而业少闲，邠王守礼等请以事付史官。及薨，帝悲不能食，册书加赠及谥，陪葬桥陵。</p>
            <p>　　十一子，其闻者瑗、瑒、肙。帝后追思业，引见瑗等，伤之，乃下诏共赐实封千户。瑗为乐安王。瑒荥阳王、宗正卿。肙为嗣薛王，历鸿胪卿。天宝中，肙舅韦坚为李林甫所构，坐贬夷陵别驾，徙置夜郎、南浦。及安禄山乱，乃还京师。</p>
            <p>　　曾孙知柔，嗣王，再为宗正卿。久之，擢京兆尹。始，郑、白渠梗壅，民不得岁。知柔调三辅，治复旧道，灌浸如约，遂无旱虞，民诣阙请立石纪功，知柔固让得止。加累检校司徒、同中书门下平章事。又诏营缉太庙，判度支，充诸道盐铁转运使。昭宗出莎城，独知柔从，乘舆器用庖顿皆主之，大细毕给。性俭约，虽位通显，无居第。未几，出拜清海军节度使，在镇廉洁，贡献时入，进检校太傅，兼侍中。仕凡四纪，常为宗室冠。卒于镇。</p>
            <p>　　隋王隆悌，始封汝南王。早薨，睿宗追王，赠荆州大都督，爵不传。</p>
            <p>　　赞曰：中宗失道，身为母所废，妻所弑，而四子皆不得其死，嗣亦不传，殆天秽其德而绝之，何耶？彼固自绝于天云尔。睿宗有圣子，一受命，一追帝，三赠太子，天与之报，福流无穷，盛欤！</p>
          </td>
        </tr>
      </table>
      <p>&nbsp;</p>
      <table width="460" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='93.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='95.htm'>下一页 </a></div>
                </td>
              </tr>
            </table>
            <p align=center>作者：[宋]欧阳修、宋祁 
            <hr width=90%>
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
          </td>
        </tr>
      </table>
      <p align="center" class="h">&nbsp; </p>
      </td>
  </tr>
  <tr> </tr>
</table>
<table width="776" border="0" cellspacing="0" cellpadding="0">
  <tr>
    <td>&nbsp;</td>
    <td width="476" height="20"><img src="bottom.gif" width="476" height="20"></td>
  </tr>
</table>
</body>
</html>
