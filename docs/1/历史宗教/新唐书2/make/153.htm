<html>
<head>
<title>列传第六十五  崔苗二裴吕</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<table width="776" border="0" cellspacing="0" cellpadding="0">
  <tr> 
    <td rowspan="2" height="234" valign="top" width="139"><img src="left.gif" height="234" width="139"></td>
    <td rowspan="2" width="87" valign="top" align="right"><img src="middle.gif" width="87" height="234" usemap="#Map" border="0"><map name="Map"><area shape="rect" coords="4,7,83,27" href="152.htm"><area shape="rect" coords="3,87,83,107" href="content.htm"><area shape="rect" coords="5,166,80,189" href="154.htm"></map></td>
    <td rowspan="2" width="74" valign="top"><img src="right.gif" width="74" height="234"></td>
    <td rowspan="2" valign="top" width="476"> 
      <p><img src="up.gif" width="476" height="20"></p>
      <table width="460" cellspacing="0" cellpadding="0">
        <tr> 
          <td> 
            <p>&nbsp;</p>
            <p align="center" class="h">列传第六十五 崔苗二裴吕</p>
          </td>
        </tr>
      </table>
      <br>
      <table width="460" border="0" cellspacing="0" cellpadding="0">
        <tr>
          <td>　　崔圆，字有裕，贝州武城人，后魏尚书左仆射亮八世孙。少孤贫，志向卓迈，喜学兵家。开元中，诏举遗逸，以钤谋对策甲科，历京兆府参军，尹萧炅荐之，迁会昌丞。杨国忠遥领剑南节度，引圆为左司马，知留后。玄宗西出，次抚风，迁御史中丞、剑南节度副大使。圆锐功名，初闻难，刺国忠意，乃治城浚隍，列馆宇，储什具。帝次河池，圆疏具陈&quot;蜀土腴谷羡，储供易办&quot;。帝省书泣下曰：&quot;世乱识忠臣。&quot;即日拜中书侍郎、同中书门下平章事，仍兼剑南节度使。天子至，朝廷百司殿宇帷幔皆具，益嗟赏之。肃宗立，命与房琯、韦见素赴行在所，帝为制遗爱碑于蜀以宠之。
            <p>　　至德二载，迁中书令，封赵国公，实封户五百。乾元元年，罢为太子少师，留守东都。于是上皇所置宰相无在者。王师之败相州也，军所过，皆纵剽，圆惧，委东都，奔襄阳，诏削阶、封。寻召拜济王傅。李光弼表为怀州刺史，改汾州，以治行称。徙淮南节度使，在镇六年，请朝京师，吏民乞留，诏检校尚书右仆射，还之。久乃检校左仆射，入知省事。大历中卒，年六十四，赠太子太师，谥曰昭襄。</p>
            <p>　　苗晋卿，字元辅，潞州壶关人，世以儒素称。擢进士第，调为修武尉，累进吏部郎中、中书舍人，知吏部选事。选人诉索好官，厉言倨色纷于前，晋卿与相对，终日无愠颜。久之，进侍郎，积宽纵，而吏下因缘作奸。方时承平，选常万人，李林甫为尚书，专国政，以铨事委晋卿及宋遥，然岁命它官同较书判，核才实。天宝二年，判入等者凡六十四人，分甲、乙、丙三科，以张奭为第一。奭，御史中丞倚之子，倚新得幸于帝，晋卿欲附之，奭本无学，故议者嚣然不平。安禄山因间言之，帝为御花萼楼覆实，中裁十一二，奭持纸终日，笔不下，人谓之&quot;曳白&quot;。帝大怒，贬倚淮阳太守，遥武当太守，晋卿安康太守。明年，徙魏郡，即充河北采访使。居三年，政化大行。尝入计，谒归壶关，望县门辄步，吏谏止，晋卿以&quot;公门当下，况父母邦乎&quot;？郡太守迎犒，使所属令行酒，酒至，必立饮白酹，侍老有献，降西阶拜而饮，时美其恭。改河东郡，兼河东采访使。徙抚风郡，封高平县男。迁工部尚书、东都留守。召为宪部，兼左丞。安禄山反，窦廷芝弃陕郡不守，杨国忠本忌其有望，即奏&quot;东道贼冲，非大臣不可镇遏&quot;，授陕郡太守、陕虢防御使，晋卿见帝，以老辞，忤旨，听致仕于家。车驾入蜀，搢绅多陷贼，晋卿间道走金州。</p>
            <p>　　肃宗至扶风，召赴行在，拜左相。平京师，封韩国公，食五百户，改侍中。既而乞骸骨，罢为太子太傅。未几，复拜侍中。玄宗崩，肃宗疾甚，诏晋卿摄冢宰，因让曰：&quot;大行遗诏，皇帝三日听政，稽祖宗故事，则无冢宰之文，奉遗诏则宜听朝。惟陛下顺变以幸万国。&quot;帝不听。后数日，代宗立，复诏摄冢宰，固辞乃免。时年老蹇甚，乞间日入政事堂，帝优之，听入閤不趋，为御小延英召对。宰相对小延英，自晋卿始。吐蕃犯京师，晋卿以病卧家，贼舆致胁之，噤不肯语，贼不敢害。帝还，拜太保，罢政事。永泰初薨，年八十一，赠太师，京兆少尹护丧，谥曰懿献，元载未显时，为晋卿所遇，载方相，故讽有司改谥文贞。</p>
            <p>　　晋卿宽厚，所至以惠化称。魏人为营生祠，立石颂美。再秉政，出入七年，小心谨畏，不甚斥是非得失，故能安保宠名。然练达事体，百官簿最，一省无遗，议者比汉胡广。肃宗欲以李辅国为常侍，奏曰：&quot;常侍近密，非贤不可居，岂宜任等辈？&quot;罢之。朝廷欲论陈希烈等死，晋卿曰：&quot;陛下得张通儒、安守忠、孙孝哲等，何以加罪？&quot;帝不从。俄而史思明乱，持是以诱众。尝自为父碑文，有鹊巢碑上，贼入上党，焚荡略尽，而苗氏松槚独无伤。大历七年，配享肃宗庙廷。</p>
            <p>　　十子：发、丕、坚、粲、垂、向、吕、稷、望、咸。</p>
            <p>　　粲，德宗时官至郎中，陆贽欲进粲官，帝不许，曰：&quot;晋卿往摄政，有不臣之言。又名其子，皆与帝王同，粲等宜与外官。&quot;贽奏：&quot;王者爵人必于朝，刑人必于市，言与众共之。奖而不言其善，斯谓曲贷；罚而不书其恶，斯谓中伤。曲贷，则授受不明，而私幸之门启；中伤，则枉直无辨，而谗间之道行。可不慎哉！若陛下以晋卿奸邪，粲等应坐，则当公议其罪；若知见诬，亦宜擢粲等以示天下。且晋卿起文儒，致位台辅，谦柔敦厚，为三朝所推，安肯为族灭计？虽甚狂险犹不为之，况老臣乎？&quot;帝然之，而粲官终不显。</p>
            <p>　　裴冕，字章甫，河中河东人，本冠族仕家，以廕再调渭南尉。王鉷为京畿采访使，表署判官，历殿中侍御史。冕少学术，然明锐，果于事，众呈称职，钅共雅任之。及鉷得罪，有诏廷辨，冕位甚下，而抗言其诬。鉷死，李林甫方用事，僚属惧，皆引去，独冕为敛葬，由是浸知名。河西节度使哥舒翰辟行军司马。</p>
            <p>　　玄宗入蜀，诏皇太子为天下兵马元帅，拜冕御史中丞兼左庶子副之。初，冕在河西，方召还，而道遇太子平凉，遂从至灵武，与杜鸿渐、崔漪同辞进曰：&quot;主上厌于勤，且南狩蜀，宗社神器，要须有归。今天意人事，属在殿下，宜正位号。有如逡巡，失亿兆心，则大事去矣。&quot;太子曰：&quot;我平寇逆，奉迎乘舆还京师，退居凉贰，以侍膳左右，岂不乐哉！公等何言之过！&quot;对曰：&quot;殿下居东宫二十年，今多难启圣，以安社稷，而所从将士皆关辅人，日夜思归，大众一骚，不可复集，不如因而抚之，以就大功。臣等昧死请。&quot;太子固让，凡五请，卒见听。太子即位，进冕中书侍郎、同中书门下平章事。乃建言卖官、度僧道士，收赀济军兴。时取偿既贱，众不为宜。</p>
            <p>　　肃宗至凤翔，罢冕政事，拜尚书右仆射。两京平，封冀国公，实封五百户，出为剑南西川节度使。复为右仆射，待制集贤院。俄充山陵使。于是，中书舍人刘烜为李辅国所昵，冕表为判官。烜抵法，坐降施州刺史，徙澧州。</p>
            <p>　　大历中，郭子仪言于代宗曰：&quot;冕首佐先帝，驰驱灵武，有社稷勋，程元振忌其贤，遂加诬构，海内冤之。陛下宜还冕于朝，复俾辅相，必能致治成化。&quot;时元载秉政，冕早所甄引，载德之，又贪其衰瘵，且下己，遂拜左仆射、同中书门下平章事。入见，拜不能兴，载自扶之，代为赞谢。俄兼河南江淮副元帅、东都留守。不逾月卒，有诏赠太尉。</p>
            <p>　　冕以忠勤自将，然不知宰相大体。性豪侈，既素贵，舆服食饮皆光丽珍丰，枥马直数百金者常十数，每广会宾客，不能名其馔，自制巾子工甚，人争效之，号&quot;仆射巾&quot;。领使既众，吏白俸簿月二千缗，冕顾视，喜见颜间，世訾其嗜利云。始，肃宗庙惟苗晋卿配享，冕卒后二十馀年，有苏正元者奏言：&quot;肃宗为元帅时，师才一旅，冕于草创中，甄大义以劝进，收募骁勇几十馀万。既逾月，房琯来；又一年，而晋卿至。今晋卿从祀，而冕乃不与。&quot;有诏冕配享肃宗庙。</p>
            <p>　　裴遵庆，字少良，绛州闻喜人。幼强学，该综图传，外晦内明，不干当世。年既长，始以仕家推廕为兴宁陵丞，调大理丞。边将萧克济督役苛暴，役者有丑言，有司以大逆论，遵庆曰：&quot;财不足聚人，力不足加众，焉能反？&quot;由是全救数十族。频擢吏部员外郎，判南曹。天宝时，选者岁万计，遵庆性强敏，视簿牒，详而不苛，世称吏事第一。肃宗时，为吏部侍郎。萧华辅政，屡荐之，拜黄门侍郎、同中书门下平章事。代宗初，仆固怀恩反，帝以遵庆忠厚大臣，故奉诏宣慰，怀恩听命将入朝，既而为其将范志诚沮止。时帝在陕，遵庆脱身赴行在。帝还，迁太子少傅。罢为集贤院待制，改吏部尚书，以尚书右仆射复知选事，朝廷优其老，听就第注官，时以为荣。</p>
            <p>　　尝有族子病狂易，告以谋反，帝识其谬，置不问。性惇正，老而弥谨。每荐贤，有来谢者，以为耻。谏而见从，即内益畏。虽亲近，但记其削稿疏数，而莫知所言。大历十年薨，年九十馀。初为郎时，著《王政记》，述今古治体，识者知其有公辅器云。子向。</p>
            <p>　　向字素仁，以廕得调。建中初，李纾为同州刺史，奏署判官。李怀光叛河中，使其将赵贵先筑垒于同州，纾奔奉天，而向领州务。贵先胁吏督役，不及期，将斩以徇，民皆骇散，向独诣贵先垒开谕之，贵先乃降。同州不陷，向力也。累为栎阳、渭南令，奏课皆第一，擢户部员外郎。德宗末，方镇之副，多自选于朝，以待有变，次授之，故向以选为太原少尹、行军司马，历陕虢观察使，以吏部尚书致仕。向能以学行持门户，内外亲属百馀口，禄俸必均，世称其孝睦。卒年八十，赠太子少保。</p>
            <p>　　子寅，官累御史大夫。寅子枢。枢字纪圣，咸通中，第进士。杜审权镇河中，奏署幕府，再迁蓝田尉。宰相王鐸知之，遂直弘文馆。鐸罢，枢久不调。从僖宗入蜀，擢殿中侍御史。中和初，鐸为都统，表署郑滑掌书记。龙纪初，进给事中，改京兆尹。与孔纬厚善，纬以罪贬，故枢改右庶子，出为歙州刺史。迁右散骑常侍，为汴州宣谕使。</p>
            <p>　　枢素与硃全忠相结纳，故全忠听命，修贡献不绝。昭宗悦，迁兵部侍郎。时崔胤亦倚全忠专朝柄，因与枢善。俄以户部侍郎同中书门下平章事。帝在凤翔，贬胤官，枢亦罢为工部尚书。已还宫，拜检校尚书右仆射、同平章事。出为清海节度使。全忠言枢有经世才，不宜弃外，复拜门下侍郎平章事，监修国史。累进右仆射、诸道盐铁转运使。哀帝嗣位，柳璨方用事，全忠以牙将张廷范为太常卿，枢以为廷范勋臣，自宜任方镇，何用为卿，恐非王意，持不下。全忠怒谓宾佐曰：&quot;吾常器枢不浮薄，今乃尔。&quot;璨闻，即罢枢政事，拜左仆射。俄贬登州刺史，又贬泷州司户参军。至滑州，全忠遣人杀之白马驿，投尸于河，年六十五。初，全忠佐吏李振曰：&quot;此等自谓清流，宜投诸诃，永为浊流。&quot;全忠笑而许之。</p>
            <p>　　吕諲，河中河东人。少力于学，志行整饬。孤贫不自业，里人程氏财雄于乡，以女妻諲，亦以諲才不久困，厚分赀赡济所欲，故称誉日广。开元末，入京师，第进士，调宁陵尉，采访使韦陟署为支使。哥舒翰节度河西，表支度判官。历太子通事舍人。性静慎，勤总吏职，诸僚或出游，諲独颓然据案，钩视簿最，翰益亲之。累兼殿中侍御史。翰败潼关，諲西趋灵武，由中人尉荐，肃宗才之，拜御史中丞，所陈事无不顺纳。从至凤翔，迁武部侍郎。</p>
            <p>　　帝复两京，诏尽系群臣之污贼者，以御史中丞崔器、宪部侍郎韩择木、大理卿严向为三司使处其罪，又诏御史大夫李岘及諲领使。諲于权宜知大体不及岘，而援律傅经过之，当时惮其持法，然以岘故，多所平反。</p>
            <p>　　乾元二年，九节度兵败，帝忧之。擢諲同中书门下平章事，知门下省，翌日，复以李岘、李揆、第五琦为宰相，而苗晋卿、王玙罢。会母丧解，三月复召知门下省事，兼判度支，还执政。累封须昌县伯，迁黄门侍郎。上元初，加同中书门下三品，当赐门戟，或劝諲以凶服受吉赐不宜，諲释缞拜赐，人讥其失礼。</p>
            <p>　　諲引妻之父楚宾为卫尉少卿，楚宾子震为郎官。中人马尚言者，素匿于諲，为人求官，諲奏为蓝田尉。事觉，帝怒，命敬羽穷治，杀尚言，以其肉赐从官，罢諲为太子宾客。数月，拜荆州长史、澧朗峡忠等五州节度使。諲始建请荆州置南都，诏可。于是更号江陵府，以諲为尹，置永平军万人，遏吴、蜀之冲，以湖南之岳、潭、郴、道、邵、连，黔中之涪凡七州，隶其道。初，荆州长史张惟一以衡州蛮酋陈希昂为司马，督家兵千人自防，惟一亲将牟遂金与相忤，希昂率兵至惟一所捕之，惟一惧，斩其首以谢，悉以遂金兵属之，乃退，自是政一出希昂，后入朝，迁常州刺史，过江陵入谒，諲伏甲击杀之，诛党偶数十人，积尸府门，内外震服。</p>
            <p>　　妖人申泰芝用左道事李辅国，擢谏议大夫，置军邵、道二州间，以泰芝总之，纳群蛮金，赏以绯紫，出褚中诏书赐衣示之，群蛮怵于赏，而财不足，更为剽掠，吏不敢制。潭州刺史庞承鼎疾其奸，因泰芝过潭，缚付吏，劾赃钜万，得左道谶记，并奏之。辅国矫追泰芝还京，既召见，反谮承鼎陷不辜，诏諲按罪。諲使判官严郢具狱，暴泰芝恶。帝不省，赐承鼎死，流郢建州。后泰芝终以赃徙死，承鼎追原其诬。</p>
            <p>　　諲为治，不急细务，决大事刚果不挠。始在河西，悉知诸将能否，及为尹，奏取材者数十人总牙兵，故威惠两行。諲之相，与李揆不平，既斥，乃用善治闻。揆恐帝复用，即妄奏置军湖南非便，又阴遣人刺諲过失。諲上疏讼其事，帝怒，逐揆出之，显条其罪。諲苦羸疾，卒，年五十一，赠吏部尚书。</p>
            <p>　　諲在朝不称任职相，及为荆州，号令明，赋敛均一。其治尚威信，故军士用命，阖境无盗贼，民歌咏之。自至德以来，处方面数十人，諲最有名。荆人生构房祠，及殁，吏裒钱十万徙祠府西。始，諲知杜鸿渐、元载才，荐于朝，后皆为宰相。</p>
            <p>　　永泰中，严郢以故吏请谥有司，博士独孤及谥曰&quot;肃&quot;，郢以故事宰相谥皆二名，请益曰&quot;忠肃&quot;。及执奏，谓：&quot;谥在义美恶，不在多名。文王伐崇，周公杀三监、淮夷，重耳一战而霸，而谥曰文。冀缺之恪，宁俞之忠，随会不忘其君，而谥曰武。故知称其大、略其细也。且二名谥，非古也。汉兴，萧何、张良、霍去病、霍光以文武大略，佐汉致太平，一名不尽其善，乃有文终、文成、景桓、宣成之谥。唐兴，参用汉制，魏徵以王道佐时近'文'，爱君忘身近'贞'，二者并优，废一莫可，故曰文贞。萧瑀端直近'贞'，性多猜近'褊'，言'褊'则失'贞'，称'贞'则遗'褊'，故曰贞褊。盖有为为之也。若迹无异称，则易以一字。故杜如晦曰成，封德彝曰明，王珪曰懿，陈叔达曰忠，温彦博曰恭，岑文本曰宪，韦世源曰昭，皆当时赫赫居宰相位者，谥不过一名。而言故事宰相必以二名，固所未闻。宜如前谥。&quot;遂不改。</p>
            <p>　　赞曰：孔子称才难。然人之才有限，不得皆善。观圆之锐，而失守出奔；晋卿雅厚，而少风采臧否；冕明强，嗜利不知大体；諲辅政，功名不及治郡。然各以所长显于时。故圣人使人也器之，不穷所不能而后为治也。遵庆寡疵，中人之贤与。</p>
          </td>
        </tr>
      </table>
      <p>&nbsp;</p>
      <table width="460" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='152.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='154.htm'>下一页 </a></div>
                </td>
              </tr>
            </table>
            <p align=center>作者：[宋]欧阳修、宋祁 
            <hr width=90%>
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
          </td>
        </tr>
      </table>
      <p align="center" class="h">&nbsp; </p>
      </td>
  </tr>
  <tr> </tr>
</table>
<table width="776" border="0" cellspacing="0" cellpadding="0">
  <tr>
    <td>&nbsp;</td>
    <td width="476" height="20"><img src="bottom.gif" width="476" height="20"></td>
  </tr>
</table>
</body>
</html>
