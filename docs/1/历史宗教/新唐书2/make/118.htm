<html>
<head>
<title>列传第三十  长孙褚韩来李上官</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<table width="776" border="0" cellspacing="0" cellpadding="0">
  <tr> 
    <td rowspan="2" height="234" valign="top" width="139"><img src="left.gif" height="234" width="139"></td>
    <td rowspan="2" width="87" valign="top" align="right"><img src="middle.gif" width="87" height="234" usemap="#Map" border="0"><map name="Map"><area shape="rect" coords="4,7,83,27" href="117.htm"><area shape="rect" coords="3,87,83,107" href="content.htm"><area shape="rect" coords="5,166,80,189" href="119.htm"></map></td>
    <td rowspan="2" width="74" valign="top"><img src="right.gif" width="74" height="234"></td>
    <td rowspan="2" valign="top" width="476"> 
      <p><img src="up.gif" width="476" height="20"></p>
      <table width="460" cellspacing="0" cellpadding="0">
        <tr> 
          <td> 
            <p>&nbsp;</p>
            <p align="center" class="h">列传第三十 长孙褚韩来李上官</p>
          </td>
        </tr>
      </table>
      <br>
      <table width="460" border="0" cellspacing="0" cellpadding="0">
        <tr>
          <td>　　长孙无忌，字辅机。性通悟，博涉书史。始，高祖兵度河，进谒长春宫，授渭北道行军典签。从秦王征讨有功，累擢比部郎中、上党县公。
            <p>　　皇太子建成毒王，王病，举府危骇。房玄龄谓无忌曰：&quot;祸隙已芽，败不旋踵矣。夫就大计者遗细行，周公所以绌管、蔡也。&quot;遂俱入白王，请先事诛之，王未许。无忌曰：&quot;大王以舜何如人？&quot;王曰：&quot;浚哲文明，为子孝，为君仁，又何议哉？&quot;对曰：&quot;向使浚井弗出，得为孝乎？涂廪弗下，得为仁乎？大杖避，小杖受，良有以也。&quot;王未决。事益急，乃遣无忌阴召房玄龄、杜如晦定计。无忌与尉迟敬德、侯君集、张公谨、刘师立、公孙武达、独孤彦云、杜君绰、郑仁恭、李孟尝讨难，平之。王为皇太子，授左庶子。即位，迁吏部尚书，以功第一，进封齐国公。帝以无忌皇后兄，又少相友，眷倚日厚，常出入卧内。进尚书右仆射。突厥颉利可汗已盟而政乱，诸将请遂讨之。帝顾新歃血，不取为失机，取之失信，计犹豫，以问大臣。萧瑀曰：&quot;兼弱攻昧，讨之便。&quot;无忌曰：&quot;今我务戢兵，待夷狄至，乃可击。使遂弱，且不能来，我又何求？臣谓按甲存信便。&quot;帝曰：&quot;善。&quot;然卒取突厥。</p>
            <p>　　或有言无忌权太盛者，帝持表示无忌曰：&quot;我与公君臣间无少疑，使各怀所闻不言，斯则蔽矣。&quot;因普示君臣曰：&quot;朕子幼，无忌于我有大功，视之犹子也。疏间亲、新间旧之谓不顺，朕无取焉。&quot;无忌亦自惧贵且亢，后又数言之，遂解仆射，授开府仪同三司。与房玄龄、杜如晦、尉迟敬德皆以元勋封一子郡公。进册司空，知门下、尚书省事，无忌辞，又因高士廉口陈&quot;以外戚位三公，嫌议者谓天子以私后家&quot;。帝曰：&quot;朕任官必以才，不者，虽亲若襄邑王神符，不妄授；若才，虽仇如魏征，不弃也。夫缘后兄爱昵，厚以子女玉帛，岂不得？以其兼文武两器，朕故相之，公等孰不曰然？&quot;无忌固让，诏答曰：&quot;黄帝得力牧，为五帝先；夏禹得咎繇，为三王祖；齐桓得管仲，为五伯长；朕得公，遂定天下。公其无让！&quot;帝又思所与共艰难，赖无忌以免，作《威凤赋》以赐，且况其功。</p>
            <p>　　帝欲功臣并世袭刺史，贞观十一年，乃诏有司：&quot;朕凭明灵之祐，贤佐之力，克翦多难，清宇内。盖时屯共资其力，世安专享其利，朕所不取。刺史，古诸侯，虽名不同，而监统一也。无忌等义贯休戚，效挺夷险，嘉庸懿绩，简在朕心。其改锡土宇，用世及之制。&quot;乃以无忌为赵州刺史，以赵为公国；房玄龄宋州刺史，国于梁；杜如晦赠密州刺史，国于莱；李靖濮州刺史，国于卫；高士廉申州刺史，国于申；侯君集陈州刺史，国于陈；道宗鄂州刺史，王江夏；孝恭观州刺史，王河间；尉迟敬德宣州刺史，国于鄂；李勣蕲州刺史，国于英；段志玄金州刺史，国于褒；程知节普州刺史，国于卢；刘弘基朗州刺史，国于夔；张亮澧州刺史，国于郧。凡十有四人。余官食邑尚不在。无忌等辞曰：&quot;群臣披荆刺，事陛下。今四海混一，诚不愿违远左右，而使世牧外州，与迁徙等。&quot;帝曰：&quot;割地封功臣，欲公等后嗣长为籓翰，而薄山河之誓，反为怨望，朕亦安可强公土宇邪？&quot;遂止。后帝幸其第，自家人姻娅劳赐皆有差。久之，进位司徒。</p>
            <p>　　太子承乾废，帝欲立晋王，未决，坐两仪殿，群臣已罢，独留无忌、玄龄、勣言东宫事，因曰：&quot;我三子一弟，未知所立，吾心亡聊。&quot;即投床，取佩刀自向，无忌等惊，争抱持，夺刀授晋王，而请帝所欲立。帝曰：&quot;我欲立晋王。&quot;无忌曰：&quot;谨奉诏，异议者斩！&quot;帝顾王曰：&quot;舅许汝矣，宜即谢。&quot;王乃拜。帝复曰：&quot;公等与我意合，天下其谓何？&quot;答曰：&quot;王以仁孝闻天下久矣，固无异辞；有如不同，臣负陛下百死。&quot;于是遂定。以无忌为太子太师、同中书门下三品，&quot;同三品&quot;自此始。帝又欲立吴王恪，无忌密争止之。帝征高丽，诏摄侍中。还，辞师傅官，听罢太子太师，遥领扬州都督。</p>
            <p>　　帝尝从容问曰：&quot;朕闻君圣臣直，人常苦不自知，公宜面攻朕得失。&quot;无忌曰：&quot;陛下神武圣文，冠卓千古，性与天道，非臣等愚所及，诚不见有所失。&quot;帝曰：&quot;朕冀闻过，公等乃相谀悦。朕当评公等可否以相规。&quot;谓：&quot;高士廉心术警悟，临难不易节，所乏者骨鲠耳。唐俭有辞，善和解人，酒杯流行，发言可意，事朕二十年，未尝一言国家事。杨师道性谨审，自能无过，而懦不更事，缓急非可倚。岑文本敦厚，文章、论议其所长也，谋常经远，自当不负于物。刘洎坚正，其言有益，不轻然诺于人，能自补阙。马周敏锐而正，评裁人物，直道而行，所任皆称朕意。褚遂良鲠亮，有学术，竭诚亲于朕，若飞鸟依人，自加怜爱。无忌应对机敏，善避嫌，求于古人，未有其比；总兵攻战，非所善也。&quot;</p>
            <p>　　二十三年，帝疾甚，召入卧内，帝引手扪无忌颐，无忌哭，帝感塞，不得有所言。翌日，与遂良入受诏，顾遂良曰：&quot;我有天下，无忌力也。尔辅政，勿令谗毁者害之。&quot;有顷，崩。方在离宫，皇太子悲恸，无忌曰：&quot;大行以宗庙、社稷属殿下，宜速即位。&quot;因秘不发丧，请还宫。</p>
            <p>　　太子即位，是为高宗。进无忌太尉，检校中书令，犹知门下、尚书二省。固辞尚书省，许之。帝欲立武昭仪为后，无忌固言不可。帝密以宝器锦帛十余车赐之，又幸其第，擢三子皆朝散大夫，昭仪母复诣其家申请。许敬宗数劝之，无忌厉色折拒。帝后召无忌、遂良及于志宁言后无息，昭仪有子，必欲立之者。无忌已数谏，即曰：&quot;先帝付托遂良，愿陛下访之。&quot;遂良极道不可，帝不听。</p>
            <p>　　后既立，以无忌受赐而不助己，衔之。敬宗揣后指，阴使洛阳人李奉节上无忌变事，与侍中辛茂将临按，傅致反状。帝惊曰：&quot;将妄人构间，殆不其然。&quot;敬宗具言：&quot;反迹已露，陛下不忍，非社稷之福。&quot;帝泣曰：&quot;我家不幸，高阳公主与我同气，往谋反，今舅复尔，使我重愧天下，奈何？&quot;对曰：&quot;房遗爱口乳臭，与女子反，安能就事？无忌奸雄，天下所畏伏，一旦窃发，陛下谁使御之？今即急，恐攘袂一呼，以啸同恶，且为宗庙忧。陛下不见隋室乎？宇文化及父宰相，弟尚主，而身掌禁兵，炀帝处之不疑，然而起为戎首，遂亡隋。愿陛下决之。&quot;帝犹疑，更诏审核。明日，敬宗言无忌反明甚，请逮捕。帝泣曰：&quot;舅果尔，我决不忍杀，后世其谓我何？&quot;敬宗曰：&quot;汉文帝舅薄昭，从代来有功，后坐杀人，帝惜挠法，令朝臣丧服就哭之，昭自杀，良史不以为失。今无忌忘先帝之德，舍陛下至亲，乃欲移社稷、败宗庙，岂特昭比邪？在法夷五族。臣闻当断不断，反受其乱。乘机亟行，缓必生变。无忌与先帝谋取天下，天下伏其智，王莽、司马懿之流。今逆徒自承，何疑而不决？&quot;帝终不质问。遂下诏削官爵封户，以扬州都督一品俸置于黔州，所在发兵护送；流其子秘书监冲等于岭外；从弟渝州刺史知仁贬翼州司马。后数月，又诏司空勣、中书令敬宗、侍中茂将等覆按反狱。敬宗令大理正袁公瑜、御史宋之顺等即黔州暴讯。无忌投缳卒，冲免死，杀族子祥，流族弟思于檀口，大抵期亲皆谪徙。</p>
            <p>　　初，无忌与遂良悉心奉国，以天下安危自任，故永徽之政有贞观风。帝亦宾礼老臣，拱己以听。纲纪设张，此两人维持之也。既二后废立计不合，奸臣阴图，帝暗于听受，卒，以屠覆，自是政归武氏，几至亡国。</p>
            <p>　　上元元年，追复官爵，以孙元翼袭封。初，无忌自作墓昭陵茔中，至是许还葬。文宗开成三年，诏曰：&quot;每览国史至太尉无忌事，未尝不废卷而叹。其以裔孙钧为猗氏令。&quot;</p>
            <p>　　无忌从父敞，字休明。隋炀帝为晋王，敞以库直从畋骊山，王凌危逐鹿，谏曰：&quot;大王冒垂堂，淫原兽，可乎？&quot;王遂止。即位，颇见识擢。及幸江都，留守禁御。高祖入关，率子弟谒新丰，授将作少监，出为杞州刺史。贞观初，坐受赇免。太宗以后属，岁私给禀，偿其费。累封平原郡公。卒赠幽州都督，谥曰良，陪葬昭陵。</p>
            <p>　　从父弟操，字元节。父览，为周大司徒、薛国公。操有学术。初，高祖辟署相国府金曹参军。未几，检校虞州刺史。从秦王征讨，常侍旁，与闻秘谋。徙陕州，城中无井，人勤于汲，操为酾河溜入城，百姓利安。以母丧解，长老守阙颂遗爱。服除，封乐寿县男。为齐、扬、益三州刺史，课皆最，下诏褒扬。永徽初，以陕州刺史卒，赠吏部尚书，谥曰安，葬给鼓吹，至虞罢。</p>
            <p>　　子诠，尚新城公主。诠女兄为韩瑗妻。无忌得罪，诠流巂州，有司希旨杀之。诠有甥赵持满者，工书，善骑射，力搏虎，走逐马，而仁厚下士，京师无贵贱爱慕之。为凉州长史，尝逐野马，射之，矢洞于前，边人畏伏。诠之贬，许敬宗惧持满才能仇己，追至京，属吏讯搒，色不变，曰：&quot;身可杀，辞不可枉！&quot;吏代为占，死狱中。</p>
            <p>　　无忌族叔顺德。顺德仕隋为右勋卫，征辽当行，亡命太原，素为高祖亲厚。太宗将起兵，令与刘弘基募士于外，声备贼，至数万人，乃结队按屯。大将军府建，授统军，从平霍邑、临汾、绛郡有功。与刘文静击屈突通于潼关，通将奔洛阳，顺德跳追桃林，执通以献，遂定陕县。以多进左骁卫大将军，封薛国公。讨建成余党，食千二百户，赐宫女，诏宿内省。俄以受赇为有司劾发，帝曰：&quot;顺德元勋外戚，爵隆位厚至矣。若令观古今自鉴，有以益国家者，朕当与共府库，何至以贪冒闻乎？&quot;因赐帛数十愧切之。大理少卿胡演曰：&quot;顺德以赂破法，不可赦，奈何又赐之？&quot;帝曰：&quot;使有耻者，得赐甚于戮；如不能，乃禽兽也，杀之何益？&quot;</p>
            <p>　　李孝常谋反，坐与交，削籍为民。岁余，帝阅功臣图，见其像，怜之，遣宇文士及视顺德，顺德方颓然醉，遂召为泽州刺史，复爵邑。顺德素少检，侈放自如，至是折节为政，以严明称。先时守长多通饷问，顺德绳擿无所容，遂为良吏。前刺史张长贵、赵士达占部中腴田数十顷，夺之以给贫单。寻坐累还第。丧息女，感疾甚，帝薄之，谓房玄龄曰：&quot;顺德无刚气，以儿女牵爱至大病，胡足恤？&quot;未几，卒，遣使吊之，赠荆州都督，谥曰襄。贞观十三年，封邳国公。永徽中，加赠开府仪同三司。</p>
            <p>　　褚遂良，字登善，通直散骑常侍亮子。隋大业末，为薛举通事舍人。仁杲平，授秦王府铠曹参军。贞观中，累迁起居郎。博涉文史，工隶楷。太宗尝叹曰：&quot;虞世南死，无与论书者！&quot;魏征白见遂良，帝令侍书。帝方博购王羲之故帖，天下争献，然莫能质真伪。遂良独论所出，无舛冒者。</p>
            <p>　　十五年，帝将有事太山，至洛阳，星孛太微，犯郎位。遂良谏曰：&quot;陛下拨乱反正，功超古初，方告成岱宗，而彗辄见，此天意有所未合。昔汉武帝行岱礼，优柔者数年，臣愚愿加详虑。&quot;帝寤，诏罢封禅。</p>
            <p>　　迁谏议大夫，兼知起居事。帝曰：&quot;卿记起居，大抵人君得观之否？&quot;对曰：&quot;今之起居，古左右史也，善恶必记，戒人主不为非法，未闻天子自观史也。&quot;帝曰：&quot;朕有不善，卿必记邪？&quot;对曰：&quot;守道不如守官，臣职载笔，君举必书。&quot;刘洎曰：&quot;使遂良不记，天下之人亦记之矣。&quot;帝曰：&quot;朕行有三：一，监前代成败，以为元龟，二，进善人，共成政道；三，斥远群小，有受谗言。朕能守而勿失，亦欲史氏不能书吾恶也。&quot;</p>
            <p>　　是时，魏王泰礼秩如嫡，群臣未敢谏。帝从容访左右曰：&quot;方今何事尤急？&quot;岑文本泛言礼义为急，帝以不切，未领可。遂良曰：&quot;今四方仰德，谁弗率者？唯太子、诸王宜有定分。&quot;帝曰：&quot;有是哉！朕年五十，日以衰怠，虽长子守器，而弟、支子尚五十人，心常念焉。自古宗姓无良，则倾败相仍，公等为我简贤者保傅之。夫事人久，情媚熟，则非意自生，其令王府官不得过四考，著为令。&quot;帝尝怪：&quot;舜造漆器，禹雕其俎，谏者十余不止，小物何必尔邪？&quot;遂良曰：&quot;雕琢害力农，纂绣伤女工，奢靡之始，危亡之渐也。漆器不止，必金为之，金又不止，必玉为之，故谏者救其源，不使得开。及夫横流，则无复事矣。&quot;帝咨美之。</p>
            <p>　　于时皇子虽幼，皆外任都督、刺史，遂良谏曰：&quot;昔二汉以郡国参治，杂用周制。今州县率仿秦法，而皇子孺年并任刺史，陛下诚以至亲扞四方。虽然，刺史，民之师帅也，得人则下安措，失人则家劳攰。故汉宣帝曰：'与我共治，惟良二千石乎。'臣谓皇子未冠者，可且留京师，教以经学，畏仰天威，不敢犯禁，养成德器，审堪临州，然后敦遣。昔东汉明、章诸帝，友爱子弟，虽各有国，幼者率留京师，训饬以礼。讫其世，诸王数十百，惟二人以恶败，自余餐和染教，皆为善良。此前事已验，惟陛下省察。&quot;帝嘉纳。</p>
            <p>　　太子承乾废，魏王泰间侍，帝许立为嗣，因谓大臣曰：&quot;泰昨自投我怀中云：'臣今日始得为陛下子，更生之日也。臣惟有一子，百年后，当杀之，传国晋王。'朕甚怜之。&quot;遂良曰：&quot;陛下失言。安有为天下主而杀其爱子，授国晋王乎？陛下昔以承乾为嗣，复宠爱泰，嫡庶不明，纷纷至今。若必立泰，非别置晋王不可。&quot;帝泣曰：&quot;我不能。&quot;即诏长孙无忌、房玄龄、李勣与遂良等定策立晋王为皇太子。</p>
            <p>　　时飞雉数集宫中，帝问：&quot;是何祥也？&quot;遂良曰：&quot;昔秦文公时，有侲子化为雉，雌鸣陈仓，雄鸣南阳。侲子曰：'得雄者王，得雌者霸。'文公遂雄诸侯，始为宝鸡祠。汉光武得其雄，起南阳，有四海。陛下本封秦，故雄雌并见，以告明德。&quot;帝悦，曰：&quot;人之立身，不可以无学。遂良所谓多识君子哉！&quot;俄授太子宾客。</p>
            <p>　　薛延陀请婚，帝己纳其聘，复绝之。遂良曰：&quot;信为万事本，百姓所归。故文王许枯骨而不违，仲尼去食存信，贵之也。延陀，曩一俟斤耳。因天兵北讨，荡平沙塞，威加诸外，而恩结于内，以为余寇不可以无酋长，故玺书鼓纛，立为可汗。负抱之恩，与天无极。数遣使请婚于朝，陛下既开许，为御北门受献食。今一朝自为进退，所惜少，所失多，亏信夷狄，方生嫌恨，殆不可以训戎兵、励军事也。且龙沙以北，部落牛毛，中国击之不能尽，亦犹可北败，芮芮兴，突厥亡，延陀盛。是以古人虚外实内，怀之以德。使为恶，在夷不在华；失信，在彼不在此也。惟陛下裁幸。&quot;不纳。</p>
            <p>　　帝欲自讨辽东，遂良固劝无行：&quot;一不胜，师必再兴；再兴，为忿兵。兵忿者，胜负不可必。&quot;帝然可。会李勣诋其计，帝意遂决东。遂良惧，上言：&quot;臣请譬诸身。两京，腹心也；四境，手足也；殊裔绝域，殆非支体所属。高丽王陛下所立，莫离支杀之。讨其逆，夷其地，固不可失，但遣一二慎将，付锐兵十万，翔云輣，唾手可取。昔侯君集、李靖皆庸人尔，犹能撅高昌，缨突厥，陛下止发踪指示，得归功圣明。前日从陛下平天下，虓士爪臣，气力未衰，可驱策，惟陛下所使。臣闻涉辽而左，或水潦，平地淖三尺，带方、玄菟，海壤荒漫，决非万乘六师所宜行。&quot;是时，帝锐意荡平，不见省。进黄门侍郎，参综朝政。莫离支遣使贡金，遂良曰：&quot;古者讨杀君之罪，不受其赂。鲁纳郜鼎太庙，《春秋》讥之。今莫离支所贡不臣之篚，不容受。&quot;诏可，以其使属吏。</p>
            <p>　　帝既平高昌，岁调兵千人往屯，遂良诵诤不可，帝志取西域，寘其言不用。西突厥寇西州，帝曰：&quot;往魏征、褚遂良劝我立麹文泰子弟，不用其计，乃今悔之。&quot;帝于寝宫侧别置院居太子，遂良谏，以为&quot;朋友深交者易怨，父子滞爱者多愆。宜许太子间还东宫，近师傅，专学艺，以广懿德。&quot;帝从其言。会父丧免，起复，拜中书令。</p>
            <p>　　帝寝疾，召遂良、长孙无忌曰：&quot;叹武帝寄霍光，刘备托诸葛亮，朕今委卿矣。太子仁孝，其尽诚辅之。&quot;谓太子曰：&quot;无忌、遂良在，而毋忧。&quot;因命遂良草诏。高宗即位，封河南县公，进郡公。坐事出为同州刺史。再岁，召拜吏部尚书、同中书门下三品，监修国史，兼太子宾客。进拜尚书右仆射。</p>
            <p>　　帝将立武昭仪，召长孙无忌、李勣、于志宁及遂良人。或谓无忌当先谏，遂良曰：&quot;太尉，国元舅，有不如意，使上有弃亲之讥。&quot;又谓勣上所重，当进，曰：&quot;不可。司空，国元勋，有不如意，使上有斥功臣之嫌。&quot;曰：&quot;吾奉遗诏，若不尽愚，无以下见先帝。&quot;既入，帝曰：&quot;罪莫大于绝嗣，皇后无子，今欲立昭仪，谓何？&quot;遂良曰：&quot;皇后本名家，奉事先帝。先帝疾，执陛下手语臣曰：'我儿与妇今付卿！&quot;且德音在陛下耳，可遽忘之？皇后无它过，不可废。&quot;帝不悦。翌日，复言，对曰：&quot;陛下必欲改立后者，请更择贵姓。昭仪昔事先帝，身接帷第，今立之，奈天下耳目何？&quot;帝羞默。遂良因致笏殿阶，叩头流血，曰：&quot;还陛下此笏，丐归田里。&quot;帝大怒，命引出。武氏从幄后呼曰：&quot;何不扑杀此獠？&quot;无忌曰：&quot;遂良受顾命，有罪不加刑。&quot;会李勣议异，武氏立，乃左迁遂良潭州都督。</p>
            <p>　　显庆二年，徙桂州，未几，贬爱州刺史。遂良内忧祸，恐死不能自明，乃上表曰：&quot;往者承乾废，岑文本、刘洎奏东宫不可少旷，宜遣濮王居之，臣引义固争。明日仗入，先帝留无忌、玄龄、勣及臣定策立陛下。当受遗诏。独臣与无忌二人在，陛下方草土号恸，臣即奏请即位大行柩前。当时陛下手抱臣颈，臣及无忌请即还京，发哀大告，内外宁谧。臣力小任重，动贻伊戚，蝼螘余齿，乞陛下哀怜。&quot;帝昏懦，牵于武后，讫不省。岁余，卒，年六十三。</p>
            <p>　　后二岁，许敬宗、李义府奏长孙无忌逆谋皆遂良驱煽，乃削官爵。二子彦甫、彦冲流爱州，杀之。帝遣诏听其家北还。神龙中，复官爵。德宗追赠太尉。文宗时，诏以遂良五世孙虔为临汝尉。安南观察使高骈表遂良客窆爱州，二男一孙祔。咸通九年，诏访其后护丧归葬阳翟云。</p>
            <p>　　遂良曾孙璆，字伯玉，擢进士第，累拜监察御史里行。先天中，突厥围北庭，诏璆持节监总督诸将，破之。迁侍御史，拜礼部员外郎。而气象凝挺，不减在台时。</p>
            <p>　　韩瑗，字伯玉，京兆三原人。父仲良，武德初，与定律令，建言：&quot;周律，其属三千，秦、汉后约为五百。依古则繁，请崇宽简，以示惟新。&quot;于是采《开皇律》宜于时者定之。终刑部尚书、秦州都督府长史、颍川县公。</p>
            <p>　　瑗少负节行。博学，晓吏事。贞观中，以兵部侍郎袭爵。永徽三年，迁黄门侍郎。俄同中书门下三品，监修国史。进侍中，兼太子宾客。王后之废，瑗雪泣言曰：&quot;皇后乃陛下在籓时先帝所娶，今无罪辄废，非社稷计。&quot;不纳。明日复谏曰：&quot;王者立后，配天地，象日月。匹夫匹妇尚知相择，况天子乎？《诗》云：'赫赫宗周，褒姒灭之。'臣读至此，常辍卷太息，不图本朝亲见此祸。宗庙其不血食乎！&quot;帝大怒，诏引出。褚遂良贬潭州都督，明年瑗上言：&quot;遂良受先帝顾托，一德无二，向日论事，至诚恳切，讵肯令陛下后尧、舜而尘史册哉？遭厚谤丑言，损陛下之明，折志士之锐。况被迁以来，再离寒暑，其责塞矣。愿宽无辜，以顺众心。&quot;帝曰：&quot;遂良之情，朕知之矣。其孛戾好犯上，朕责之，讵有过邪？&quot;瑗曰：&quot;遂良，社稷臣。苍蝇点白，傅致有罪。昔微子既去，殷以亡；张华不死，晋不及乱。陛下富有四海，安于清泰，忽驱逐旧臣，遂不省察乎？&quot;帝愈不听。瑗忧愤，自表归田里，不报。</p>
            <p>　　显庆二年，许敬宗、李义府奏&quot;瑗以桂州授遂良，桂用武地，倚之谋不轨。&quot;于是贬振州刺史，逾年，卒，年五十四。长孙无忌死，义府等复奏瑗与通谋，遣使即杀之；既至，瑗已死，发棺验视乃还。追削官爵，籍其家，子孙谪广州官奴。神龙初，武后遗诏复官爵。自瑗与遂良相继死，内外以言为读将二十年。帝造奉天宫，御史李善感始上疏极言，时人喜之，谓为&quot;凤鸣朝阳&quot;。</p>
            <p>　　来济，扬州江都人。父护儿，隋左翊卫大将军。宇文化及难，阖门死之，济幼得免。转侧流离，而笃志为文章，善议论，晓畅时务，擢进士。贞观中，累迁通事舍人。太子承乾败，太宗问侍臣何以处之，莫敢对。济曰：&quot;陛下上不失为慈父，太子得尽天年，则善。&quot;帝纳之。除考功员外郎。十八年，初置太子司议郎，高其选，而以济为之，兼崇贤馆直学士。迁中书舍人。永徽二年，拜中书侍郎，兼弘文馆学士，监脩国史。俄同中书门下三品，封南阳县男。迁中书令，检校吏部尚书。</p>
            <p>　　帝将以武氏为后，济谏曰：&quot;王者立后，以承宗庙、母天下，宜择礼义名家、幽闲令淑者，副四海之望，称神祗之意。故文王兴姒，《关睢》之化，蒙被百姓，其福如彼；成帝纵欲，以婢为后，皇统中微，其祸如此。惟陛下详察。&quot;初，武氏被宠，帝特号&quot;宸妃&quot;。济与韩瑗谏：&quot;妃有常员，今别立号，不可。&quot;武氏已立，不自安。后更谩言济等忠鲠，恐前经执奏，辄怀反仄，请加赏慰，而实衔之。帝示济及瑗，济等益惧。</p>
            <p>　　显庆初，兼太子宾客，进爵为侯。帝尝从容问驭下所宜，济曰：&quot;昔齐桓公出游，见老人，命之食，曰：'请遗天下食。'遗之衣，曰：'请遗天下衣。'公曰：'吾府库有限，安得而给？&quot;老人曰：'春不夺农时，即有食；夏不夺蚕工，即有衣。'由是言之，省徭役，驭下之宜也。&quot;于时山东役丁，岁别数万人，又议取庸以偿雇，纷然烦扰，故济对及之。二年，兼詹事。寻坐褚遂良事，贬台州刺史。久之，徙庭州。龙朔二年，突厥入寇，济总兵拒之，谓其众曰：&quot;吾尝絓刑罔，蒙赦死，今当以身塞责。&quot;遂不介胄而驰贼，没焉，年五十三。赠楚州刺史，给灵轜还乡。</p>
            <p>　　初，济与高智周、郝处俊、孙处约客宣城石仲览家，仲览衍于财，有器识，待四人甚厚。私相与言志，处俊曰：&quot;愿宰天下。&quot;济及智周亦然。处约曰：&quot;宰相或不可冀，愿为通事舍人足矣。&quot;后济领吏部，处约始以瀛州书佐入调，济遽注曰&quot;如志&quot;，遂以处约为通事舍人。后皆至公辅云。</p>
            <p>　　济异母兄恒，上元中，为黄门侍郎、同中书门下三品，父本骁将，而恒、济俱以学行称，相次知政事。时虞世南子昶无才术，历将作少匠、工部侍郎，主工作。许敬宗曰：&quot;护儿儿作相，世南男作匠，文武岂有种邪？&quot;</p>
            <p>　　李义琰，魏州昌乐人，其先出陇西望姓。及进士第，补太原尉。李勣为都督，僚吏惮其威，义琰独敢廷辨曲直，勣甚礼之。徙白水令，有能名，擢司刑员外郎。义琰姿体魁秀，博学，有智识。累迁中书侍郎。上元中，进同中书门下三品，兼太子右庶子。高宗欲使武后摄国政，义琰与郝处俊固争，事得寝。章怀太子之废，尽赦宫臣罪，庶子薛元超等皆蹈舞，义琰独引咎涕泣，搢绅义之。帝每顾问，必鲠切不回。宅无正寝，弟义璡为市堂材送之。义琰曰：&quot;以吾为国相，且自愧，尚营美宇，是速吾祸，岂爱我者邪？&quot;义璡曰：&quot;凡仕为丞尉，且崇第舍，兄位高，安可逼下哉？&quot;答曰：&quot;不然。事难全遂，物不两兴。既处贵仕，又广居宇，非有令德，必受其殃。&quot;卒不许。后其木久腐，乃弃之。</p>
            <p>　　义琰改葬其先，使舅家移茔而兆其所。帝闻，怒曰：&quot;是人不可使秉政。&quot;义琰惧，以疾乞骸骨，迁银青光禄大夫，听致仕，乃归田里。公卿以下悉祖饯通化门外，时人比汉疏广。垂拱初，起为怀州刺史，自以失武后意，辞不拜，卒。</p>
            <p>　　子巢，幼豪俊，善骑射，而不治细行。义琰尝拘之，绝其交游。后亡走阙下，献书陈利害。拜监察御史，与李义府同按柳奭、韩瑗狱，迁殿中。上书忤旨，贬龙编主簿。</p>
            <p>　　义琰从祖弟义琛。义琛擢进士第，历监察御史。贞观中，文成公主贡金，遇盗于岐州，主名不立。太宗召群御史至，目义琛曰：&quot;是人神情爽拔，可使推捕。&quot;义琛往，数日获贼。帝喜，为加七阶。初，义琰使高丽，其王据榻召见，义琰不拜，曰：&quot;吾，天子使，可当小国之君，奈何倨见我？&quot;王祠屈，为加礼。及义琛再使，亦坐召之，义琛匍匐拜伏。时人由是见兄弟优劣。</p>
            <p>　　累迁刑部侍郎。为雍州长史，时关辅大饥，诏贫人就食商、邓，义琛恐流徙不还，上疏固争。左迁黎州都督，终岐州刺史。</p>
            <p>　　子绾，为柏人令，有仁政，县为立祠。</p>
            <p>　　上官仪，字游韶，陕州陕人。父弘，为隋江都宫副监，大业末，为陈棱所杀。时仪幼，左右匿免，冒为沙门服。浸工文词，涉贯坟典。贞观初，擢进士第，召授弘文馆直学士。迁秘书郎。太宗每属文，遣仪视藁，宴私未尝不预。转起居郎。高宗即位，为秘书少监，进西台同东西台三品，时以雍州司士参军韦绚为殿中侍御史，或疑非迁。仪曰：&quot;此野人语耳。御史供奉赤墀下，接武夔龙，簉羽鹓鹭，岂雍州判佐比乎？&quot;时以为清言。仪工诗，其词绮错婉媚。及贵显，人多效之，谓为&quot;上官体&quot;。</p>
            <p>　　麟德元年，坐梁王忠事下狱死，籍其家。初，武后得志，遂牵制帝，专威福，帝不能堪；又引道士行厌胜，中人王伏胜发之。帝因大怒，将废为庶人，召仪与议。仪曰：&quot;皇后专恣，海内失望，宜废之以顺人心。&quot;帝使草诏。左右奔告后，后自申诉，帝乃悔；又恐后怨恚，乃曰：&quot;上官仪教我。&quot;后由是深恶仪。始，忠为陈王时，仪为谘议，与王伏胜同府。至是，许敬宗构仪与忠谋大逆，后志也。自褚遂良等元老大臣相次屠履，公卿莫敢正议，独仪纳忠，祸又不旋踵，由是天下之政归于后，而帝拱手矣。</p>
            <p>　　子庭芝，历周王府属，亦被杀。庭芝女，中宗时为昭容，追赠仪为中书令、秦州都督、楚国公；庭芝黄门侍郎、岐州刺史、天水郡公，以礼改葬。</p>
            <p>　　赞曰：高宗之不君，可与为治邪？内牵嬖阴，外劫谗言，以无忌之亲，遂良之忠，皆顾命大臣，一旦诛斥，忍而不省。反天之刚，挠阳之明，卒使牝硃鸣辰，祚移后家，可不哀哉！天以女戎间唐而兴，虽义士仁人抗之以死，决不可支。然瑗、济、义琰、仪四子可谓知所守矣。噫，使长孙不逐江夏、害吴王，褚不谮死刘洎，其盛德可少訾乎！</p>
          </td>
        </tr>
      </table>
      <p>&nbsp;</p>
      <table width="460" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='117.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='119.htm'>下一页 </a></div>
                </td>
              </tr>
            </table>
            <p align=center>作者：[宋]欧阳修、宋祁 
            <hr width=90%>
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
          </td>
        </tr>
      </table>
      <p align="center" class="h">&nbsp; </p>
      </td>
  </tr>
  <tr> </tr>
</table>
<table width="776" border="0" cellspacing="0" cellpadding="0">
  <tr>
    <td>&nbsp;</td>
    <td width="476" height="20"><img src="bottom.gif" width="476" height="20"></td>
  </tr>
</table>
</body>
</html>
