<html>
<head>
<title>列传第四十五  五王</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<table width="776" border="0" cellspacing="0" cellpadding="0">
  <tr> 
    <td rowspan="2" height="234" valign="top" width="139"><img src="left.gif" height="234" width="139"></td>
    <td rowspan="2" width="87" valign="top" align="right"><img src="middle.gif" width="87" height="234" usemap="#Map" border="0"><map name="Map"><area shape="rect" coords="4,7,83,27" href="132.htm"><area shape="rect" coords="3,87,83,107" href="content.htm"><area shape="rect" coords="5,166,80,189" href="134.htm"></map></td>
    <td rowspan="2" width="74" valign="top"><img src="right.gif" width="74" height="234"></td>
    <td rowspan="2" valign="top" width="476"> 
      <p><img src="up.gif" width="476" height="20"></p>
      <table width="460" cellspacing="0" cellpadding="0">
        <tr> 
          <td> 
            <p>&nbsp;</p>
            <p align="center" class="h">列传第四十五 五王</p>
          </td>
        </tr>
      </table>
      <br>
      <table width="460" border="0" cellspacing="0" cellpadding="0">
        <tr>
          <td>　　桓彦范，字士则，润州丹阳人。以门廕调右翊卫，迁司卫主簿。狄仁杰曰：&quot;君之才，当自光大，毋恤于初。&quot;厚为礼。寻擢监察御史，迁累中丞。
            <p>　　长安中，为司刑少卿。张昌宗引妖人迎占，言计不轨。宋璟请穷治其奸，武后以昌宗尝自归，不许。彦范谏曰：&quot;昌宗谬横恩，苞祸心，亻意测天命，皇神降怒，自擿其咎。推原厥情，盖防事暴之日得引首以免，未败则候时为逆。此凶诡之臣，营惑圣心。既自归露，而尚与妖人祈福禳解，则果于必成，初无悔意。今而宥之，诚恐昌宗自谓应运，天下浩然从之。父在，子称尊为逆子；君在，臣图位为逆臣。逆而不诛，社稷惧亡。请付三司考治。&quot;不纳。时内史李峤等屡奏：&quot;往为酷吏破家者，请皆宥雪。&quot;依违未从。彦范复上言：&quot;自文明后得罪，惟扬、豫、博三州不免，它可悉赦。&quot;疏十上，卒见听。尝曰：&quot;大理，人命所县，不可便辞诡合以自免。&quot;</p>
            <p>　　张柬之将诛易之等，引与定策。于是，以彦范、敬晖为左、右羽林将军，属以禁兵。时中宗每北门起居，因得谒陈秘计。神龙元年正月，彦范、晖率羽林兵与将军李湛、李多祚、杨元琰、薛思行等千骑五百人讨贼。令湛、多祚就东宫迎中宗至玄武门，彦范等斩关入，士皆鼓噪，时武后处迎仙宫之集仙殿，斩易之等庑下。后闻变而起，见中宗曰：&quot;乃汝耶？竖子诛，可还宫。&quot;彦范进曰：&quot;太子今不可以归！往天皇弃群臣，以爱子托陛下。今久居东宫，群臣思天皇之德，不血刃，清内难，此天意人事归李氏。臣等谨奉天意，惟陛下传位，万世不绝，天下之幸。&quot;后乃卧，不复言。明日，中宗复位，以彦范为侍中，封谯郡公，赐实封五百户。</p>
            <p>　　上书戒帝曰：</p>
            <p>　　《诗》以《关雎》为始，言后妃者人伦之本，治乱之端也。故舜之兴以皇、英，而周之兴以任、姒。桀奔南巢，祸阶末嬉；鲁桓灭国，惑始齐姜。伏见陛下临朝视政，皇后必施帷殿上，预闻政事。臣愚谓古王者谋及妇人，皆破国亡身，倾辀继路。且以阴乘阳，违天也；以妇凌夫，违人也。违天不祥，违人不义。故《书》曰：&quot;牝鸡之晨，惟家之索。&quot;《易》曰：&quot;无攸遂，在中馈。&quot;言妇人不得预外政也。伏愿上以社稷为重，令皇后无居正殿，干外朝，深居宫掖，修阴教以辅佐天子。</p>
            <p>　　又道路籍籍，皆云胡僧慧范托浮屠法，诡惑后妃，出入禁奥，渎挠朝政。陛下尝轻骑微服，数幸其居，上下污慢，君臣亏替。臣谓兴化致治以康乂国家者，繇进善而弃恶。孔子曰：&quot;执左道以乱政者杀，假鬼神以危人者杀。&quot;今慧范乱政危人者也，不急诛，且有变。除恶务本，愿早裁之。</p>
            <p>　　帝孱昏，狃左右，不能有所省纳。</p>
            <p>　　俄墨敕以方士郑普思为秘书监，叶静能为国子祭酒。彦范执不可，帝曰：&quot;要已用之，不可止。&quot;彦范曰：&quot;陛下始复位，制诏：'军国皆用贞观故事。'贞观时，以魏徵、虞世南、颜师古为监，以孔颖达为祭酒，如普思等方伎猥下，安足继踪前烈。臣恐物议谓陛下官不择才，以天秩加私爱。&quot;不从。</p>
            <p>　　时武三思以迁太后衔恚，虑不利诸武，而韦后雅为帝宠畏，且三思与蒸乱，由是朋谗奇中。未几，罢彦范等政事。五月，加特进，封扶阳郡王，赐姓韦，同后属籍，锡金银、锦绣，皆以铁券恕十死，令朝朔望。寻出为洺州刺史，改濠州。王同皎谋诛三思，事泄，三思诬彦范等同逆，阴令许州司功参军郑愔上变。乃贬彦范泷州司马，敬晖崖州司马，袁恕己窦州司马，崔玄白州司马，张柬之新州司马，悉夺勋封。三思又疏韦后隐秽，榜于道，请废之。帝震怒，三思猥曰：&quot;此殆彦范辈为。&quot;命御史大夫李承嘉鞫状，物色其人。承嘉即奏：&quot;彦范、晖、柬之、恕己、玄暴讪摇变，内托废后，而实危君。人臣无将，当伏诛。&quot;诏有司议罪。大理丞李朝隐执奏：&quot;彦范等未讯即诛，恐为雠家诬衊，请遣御史按实。&quot;卿裴谈请即诛斩，家籍没。帝业尝许以不死，遂流瀼州，禁锢终身，子弟年十六以上谪徙岭外。擢承嘉金紫光禄大夫、襄武郡公，后又赐彩五百段、锦被一。进谈刑部尚书，而贬朝隐。三思又讽节愍太子请夷彦范等三族，帝不从。三思虑五人者且复用，乃纳崔湜计，遣周利贞矫制杀之。利贞至贵州，逢彦范，即缚曳竹槎上，肉尽，杖杀之，年五十四。</p>
            <p>　　睿宗即位，彦范等并追复官爵，赐实封二百户，还其子孙，谥曰忠烈。开元六年，诏与晖、玄、柬之、恕己勤劳王家，皆配享中宗庙庭。建中三年，复赠彦范为司徒，晖太尉，玄太子太师，柬之司徒，恕己太子太傅。</p>
            <p>　　彦范工属文，然不甚喜观书，所志惟忠孝大略。居若不能言，及议论帝前，虽被诘让，而安辞定色，辨色愈切。</p>
            <p>　　诛二张也，柬之勒兵景运门，将遂夷诸武。洛州长史薛季昶劝曰：&quot;二凶虽诛，产、禄犹在，请除之。&quot;会日暮事遽，彦范不欲广杀，因曰：&quot;三思机上肉尔，留为天子藉手。&quot;委昶叹曰：&quot;吾无死所矣！&quot;俄而三思窃入宫，因韦后反盗朝权。同功者叹曰：&quot;死我者，桓君也。&quot;彦范亦曰：&quot;主上昔为英王，故吾留武氏使自诛定。今大事已去，得非天乎！&quot;初，将起事，告其母。母曰：&quot;忠孝不并立，义先国家可也。&quot;</p>
            <p>　　御史李福业者，尝与彦范谋，及被杀，福业亦流番禺。后亡匿吉州参军敬元礼家，吏捕得，元礼俱坐死。福业将刑，谢元礼曰：&quot;子有亲，吾甚愧恨。&quot;元礼曰：&quot;公穷而归我，我得已乎？&quot;见者伤之。</p>
            <p>　　时监察御史卢袭秀亦坐与桓、敬善，为冉祖雍所按，不屈。或报曰：&quot;南使至，桓、敬已死。&quot;袭秀泫然。祖雍怒曰：&quot;彦范等负国，君乃流涕。且君下狱，诸弟皆纵酒无忧色，何邪？&quot;对曰：&quot;我何负哉？正坐与彦范善耳。今尽杀诸弟则已，如独杀袭秀，恐公不得高枕而瞑！&quot;祖雍色动，握其手曰：&quot;当活公。&quot;遂得不坐。</p>
            <p>　　袭秀者，其祖方庆，武德中，为察非掾，秦王器之。尝引与议建成事，方庆辞曰：&quot;母老矣，丐身归养。&quot;王不逼也。贞观中，为稿城令。&quot;</p>
            <p>　　彦范弟玄范，官至常州刺史；臣范，工部侍郎。</p>
            <p>　　薛季昶者，绛州龙门人。武后时上书，自布衣擢监察御史，以累左迁平遥尉，复拜御史。屡按狱如旨，擢给事中。夏官郎中侯味虚将兵讨契丹，不利，妄言&quot;贼行有蛇虎导军&quot;。后恶其诡，拜季昶为河北道按察使。季昶驰至军，斩味虚以闻，威震北方。稿城尉吴泽射杀驿使，髡民女发为髢，州不能劾，季昶杖杀之。然后布恩信，甄表善良。或传季昶曩为味虚笞辱，故深文报怨。自给事中数月为御史中丞，坐事左迁。久乃入为雍州长史，迁文昌左卫，为洛州长史。预诛易之等功，进户部侍郎。五王失柄，出季昶荆州长史，贬儋州司马。初，季昶与昭州首领周庆立、广州事马光楚客不叶，惧二怨，不敢往。叹曰：&quot;吾至是邪！&quot;即具棺沐浴，仰药死。葬昭州。睿宗立，诏赠左御史大夫，同彦范等赐一子官。</p>
            <p>　　季昶刚烈，然喜入先语以为实，后虽有辨理，不能得也。而敦爱故旧，礼有名士，其长可盖所缺云。</p>
            <p>　　杨元琰者，字温，虢州閺乡人，汉太尉震十八代孙。生数岁未言，相者视曰：&quot;语迟者神定，必为重器。&quot;及长，秀眉美须髯，崇肩博颐。居父丧，七日不食。服除，补梓州参军，平棘令，课第一，御史府表其政，玺书褒厉。再擢永宁军副使，忤用事者免。载初中，为安南副都护，三徙为荆府长史，五迁州刺史，咸有风绩。</p>
            <p>　　初，张柬之代为荆州，共乘舻江中，私语外家革命，元琰悲涕慷慨，志在王室。柬之执政，故引为右羽林将军，谓曰：&quot;江上之言，君叵忘之，今可以勉！&quot;乃与李多祚等定计斩二张。进云麾将军，封弘农郡公，实封户五百，赐铁券恕十死。敬晖等为武三思所构，元琰知祸未已，乃诡计请祝发事浮屠，悉还官封。中宗不许。晖闻，尚戏曰：&quot;胡头应祝。&quot;以多鬣似胡云。元琰曰：&quot;功成不退，惧亡。我不空言。&quot;晖感之，然已不及计。晖等死，独元琰全。</p>
            <p>　　再迁卫尉卿，又上官封，愿追宠其亲，帝哀怜，赠越州都督长史。李多祚死太子难，元琰坐厚善，系狱，萧至忠救之，免。睿宗立，数上书乞骸骨，不听。四迁刑部尚书，封魏国公。徙太子宾客，诏设位东宫，太子为拜。俄致仕。开元六年卒，年七十九，谥曰忠。生平无留蓄，中外食其家常数十人。临终，敕诸子薄葬。</p>
            <p>　　子仲昌，字蔓。以通经为修文生。累调，不甚显。以河阳尉对策，玄宗擢第一，授蒲州法曹参军，判入异等，迁监察御史。坐累为孝义令。鸾降庭树，太守萧恕表其政，徙下邽。终吏部郎中。仲昌资长于吏。常分父邑租振宗党。御身以约，善与人交，士乐从之游云。</p>
            <p>　　敬晖，字仲晔，绛州平阳人。弱冠举明经。圣历初，为卫州刺史。是时，河北经突厥所骚，方秋而城，晖曰：&quot;金汤非粟不守，岂有弃农亩，事池隍哉？&quot;纵民归敛，阖部赖安。迁夏官侍郎，出为太州刺史，改洛阳长史。武后幸长安，为副留守，以治干闻，玺书劳之，多赐物段。</p>
            <p>　　长安二年，授中台右丞。以诛二张功，加金紫光禄大夫，为侍中、平阳郡公，实封五百户，进封齐国。晖表请诸武王者宜悉降爵，繇是皆为公。三思愤。俄封平阳郡王，加特进罢政事。</p>
            <p>　　初，易之已诛，薛季昶请收诸武，晖亦苦谏，不从。三思浊乱，晖每椎坐怅恨，弹指流血。寻及贬，又放琼州，为周利贞所害。睿宗时，追复官爵，又赠秦州都督，谥曰肃愍。</p>
            <p>　　崔玄，博陵安平人，本名毕，武后时，有所避，改焉。少以学行称，叔父秘书少监行功器之。举明经，为高陵主簿。居父丧尽礼。庐有燕，更巢共乳。母卢，有贤操，常戒玄曰：&quot;吾闻姨兄辛玄驭云：'子姓仕宦，有言其贫窭不自存，此善也；若赀货盈衍，恶也。'吾尝以为确论。比见亲表仕者务多财以奉亲，而亲不究所从来。必出于禄禀则善，如其不然，何异盗乎？若今为吏，不能忠清，无以戴天履地。宜识吾意。&quot;故玄所守以清白名。母亡，哀毁，甘露降庭树。</p>
            <p>　　后以库部员外郎累迁凤阁舍人。长安元年，为天官侍郎，当公介然，不受私谒，执政忌之，改文昌左丞。不逾月，武后曰：&quot;卿向改职，乃闻令史设斋相庆，此欲肆其贪耳，卿为朕还旧官。&quot;乃复拜天官侍郎，厚赐彩物。三年，授鸾台侍郎、同凤阁鸾台平章事，兼太子左庶子。四年，迁凤阁侍郎。先是，酷吏诬籍数百家，玄开陈其枉，后感悟，皆为原洗。宋璟劾张昌宗不轨事，玄颇助璟。及有司正昌宗罪，而玄弟昇为司刑少卿，执论大辟。兄弟守正如此。</p>
            <p>　　后久疾，宰相不召见者累月。及少闲，玄奏言：&quot;皇太子、相王皆仁明孝友，宜侍医药，不宜引异姓出入禁闼。&quot;后慰纳。以诛二张功为中书令、博陵郡公。后迁上阳宫，顾玄曰：&quot;诸臣进皆因人，而云我所擢，何至是？&quot;对曰：&quot;此正所以报陛下也。&quot;俄拜博陵郡王，罢政事，册其妻为妃，赐实封五百户，检校益州大都督府长史，知都督事。会贬，又流古州。道病卒，年六十九，谥曰文献。</p>
            <p>　　玄三世不异居，家人怡怡如也。贫寓郊墅，群从皆自远会食，无它爨，与昇尤友爱。族人贫孤者，抚养教励。后虽秉权，而子弟仕进不使逾常资，当时称重。少颇属辞，晚以非己长，不复构思，专意经术。</p>
            <p>　　子璩，亦有文。开元二年诏：&quot;玄、柬之，神龙之初，保乂王室，奸臣忌焉，谪殁荒海，流落变迁，感激忠义。宜以玄子璩、柬之孙毖，并为朝散大夫。&quot;璩终礼部侍郎。璩子涣。</p>
            <p>　　涣博综经术，长论议。十岁居父丧，毁辟加人，陆元方异之。起家亳州司功参军，还调。於是入判者千余，吏部侍郎严挺之施特榻试《彝尊铭》，谓曰：&quot;子清庙器，故以题相命。&quot;累迁司门员外郎。杨国忠恶不附己，出为巴西太守。玄宗西狩，迎谒于道。帝见占奏，以为明治体，恨得之晚，房琯亦荐之，即日拜门下侍郎、同中书门下平章事。</p>
            <p>　　肃宗立，与韦见素等同赴行在。时京师未复，举选不至，诏涣为江淮宣谕选补使。收采遗逸，不以亲故自嫌。常曰：&quot;仰才虞谤，吾不忍为。&quot;然听受不甚精，以不职罢为左散骑常侍，兼余杭太守、江东采访防御使。入迁吏部侍郎、集贤院待制。简淡自处，时望尤重。迁御史大夫。</p>
            <p>　　元载辅政，与中官董秀槃结固宠，涣疾之，因进见，慨然论载奸。代宗曰：&quot;载虽非重慎，然协和中外无间然，能臣也。&quot;对曰：&quot;和之为贵者，由礼节也，不节之以礼，焉得和？今干戈甫定，品物思乂。载为宰相，宜明制度，易海内耳目。而怙权树党，毁法为通，鬻恩为恕，附下苟容，乃幽国卑主术，臣所未喻。&quot;帝默然。会涣兼税地青苗钱物使，以钱给百官，而吏用下直为使料，上直为百司料。载讽皇城副留守张清擿其非，诏尚书左丞蒋涣按实，且载所恶，由是贬道州刺史。卒，赠太子太傅，谥曰元。子纵。</p>
            <p>　　纵繇协律郎三迁监察御史。会诏择令长，授蓝田令，德化大行，县人立碑颂德，涣之贬，纵弃金部员外郎就养。后为汴西水陆运、两税、盐铁等使。王师围田悦，乏食，诏纵饷四节度粮，军无乏。德宗出奉天，方镇兵未至。纵劝李怀光奔命，悉军财称所须。怀光兵疲久战，次河中，迁延不进。纵以金帛先度，曰：&quot;济者即赐。&quot;众趋利争西，遂及奉天。迁京兆尹。上言：&quot;怀光反覆不情，宜备之。&quot;及帝徙梁州，追扈不及，左右短纵素善怀光，殆不来。帝曰：&quot;知纵者，朕也，非尔辈所及。&quot;后数日至，授御史大夫。处大体，不急细事，狱诉付成僚属而已。</p>
            <p>　　自兵兴，内外官冗溢，时议并省。纵奏：&quot;兵未息，仕进者之绪，在官则累迁，有功而褒赏，不可废也。比选集，乃据阙留人，怨望滋结。朝廷频诏录劳，而诸道叙优日广。若停减吏员，非但承优者无官可叙，亦恐序进者无路胜置矣。&quot;诏可贞元元年，天子郊见，为大礼使。岁旱用屈，纵撙裁文物，俭而不陋。除吏部侍郎，寻为河南尹。时兵虽定，民雕耗，纵治简易，蠲略细苛。先是戍边者道由洛，储饩取於民。纵始令官办，使五家相保，自占发敛，以绝胥史之私。又引伊、洛溉高仰，通利里闬，人甚宜之。入为太常卿，封常山县公。卒年六十二，赠吏部尚书，谥曰忠。</p>
            <p>　　初，涣为元载所抑，纵讫载世，不求闻达。涣有嬖妾，纵以母事之。妾刚酷，虽纵显官而数笞诟，然率妻子候颜色，承养不懈，时以为难。孙碣。</p>
            <p>　　碣，字东标，及进士第，迁右拾遗。武宗方讨泽潞，碣建请纳刘稹降，忤旨，贬邓城令。稍转商州刺史。擢河南尹、右散骑常侍，再为河南尹。邑有大贾王可久，转货江、湖间。值庞勋乱，盖亡其赀，不得归。妻诣卜者杨乾夫咨在亡。乾夫名善数，而内悦妻色，且利其富。既占，阳惊曰：&quot;乃夫殆不还矣！&quot;即阴以百金谢媒者，诱聘之，妻乃嫁乾夫，遂为富人。它年徐州平，可久困甚，丐衣食归闾里，往见妻。乾夫大怒，诟逐之。妻诣吏自言，乾夫厚纳贿，可久反得罪。再诉，复坐诬。可久恨叹，遂失明。碣之来，可久陈冤，碣得其情，即敕吏掩乾夫并前狱史下狱，悉发赇奸，一日杀之，以妻还可久。时淫潦，狱决而霁，都民相语，歌舞于道。徙陕虢观察使。军乱，贬怀州司马，卒。</p>
            <p>　　张柬之，字孟将，襄州襄阳人。少涉经史，补太学生。祭酒令狐德棻异其才，便以王佐期之。中进士第，始调清源丞。永昌元年，以贤良召，时年七十余矣。对策者千余，柬之为第一。授监察御史，迁凤阁舍人。时突厥默啜有女请和亲，武后欲令武延秀娶之。柬之奏：&quot;古无天子取夷狄女者。&quot;忤旨，出为合、蜀二州刺史。故事，岁以兵五百戍姚州，地险瘴，到屯辄死。柬之论其弊曰：</p>
            <p>　　臣按姚州，古哀牢国，域土荒外，山阻水深。汉世未与中国通，唐蒙开夜郎、滇笮，而哀牢不附。东汉光武末，始请内属，置永昌郡统之。赋其盐布氈罽以利中土。其国西大秦，南交趾，奇珍之贡不阙。刘备据蜀，甲兵不充，诸葛亮五月度泸，收其产入以益军，使张伯岐选取劲兵，以增武备。故《蜀志》称亮南征后，国以富饶。此前世置郡，以其利之也。今盐布之税不供，珍奇之贡不入，戈戟之用不实於戎行，宝货之资不输於大国。而空竭府库，驱率平人，受役蛮夷，肝脑涂地。臣窃为陛下惜之。</p>
            <p>　　昔汉历博南山，涉兰仓水，更置博南、哀牢二县。蜀人愁苦，行者作歌曰：&quot;历博南，越兰津，度兰仓，为他人。&quot;盖讥其贪珍奇之利，而为蛮夷所驱役也。汉获其利，人且怨歌。今减耗国储，费调日引，使陛下赤子身膏野草，骸骨不归，老母幼子哀号望祭於千里之外。朝廷无丝发利，而百姓蒙终身之酷，臣窃为国家痛之。</p>
            <p>　　往诸葛亮破南中，即用渠率统之，不置汉官，不留戍兵。言置官留兵有三不易：置官必夷汉杂居，猜嫌将起；留兵转粮，为患滋重；后忽反叛，劳费必甚。故粗设纲纪，自然久定。臣谓亮之策，诚尽羁縻蛮夷之要。今姚州官属，即无固边厌寇之心，又无亮且纵且擒之伎。唯诡谋狡算，恣情割剥；扇动酋渠，遣成朋常：折支谄笑，取媚蛮夷，拜跪趋伏，无复为耻；提挈子弟，啸引凶愚，聚会蒲博，一掷累万。凡逋逃亡命在彼州者，户赢二千，专事剽夺。且姚州本龙朔中武陵主簿石子仁奏置，其后长史李孝让、辛文协死於群蛮，诏遣郎将赵武贵讨击，兵无噍类，又以将军李义总继往，而郎将刘惠基战死，其州遂废。臣窃以亮有三不易，其言卒验。</p>
            <p>　　垂拱中，蛮郎将王善宝、昆州刺史爨乾福复请置州，言课税自支，不旁取於蜀。及置，州掾李棱为蛮所杀。延载中，司马成琛更置泸南七镇，戍以蜀兵，蜀始扰矣。且姚府总管五十七州间，皆巨猾游客。国家设官，所以正俗防奸，而无耻之吏，败谬至此。今劫害未止，恐惊扰之祸日滋。宜罢姚州，隶巂府，岁时朝觐同蕃国；废泸南诸镇，而设关泸北，非命使，不许交通；增巂屯兵，择清良吏以统之。臣愚以为便。</p>
            <p>　　疏奏不纳。俄为荆州大都督府长史。</p>
            <p>　　长安中，武后谓狄仁杰曰：&quot;安得一奇士用之？&quot;仁杰曰：&quot;陛下求文章资历，今宰相李峤、苏味道足矣。岂文士龌龊，不足与成天下务哉？&quot;后曰&quot;然。&quot;仁杰曰：荆州长史张柬之虽老，宰相材也。用之必尽节于国。&quot;即召为洛州司马。它日又求人，仁杰曰：&quot;臣尝荐张柬之，未用也。&quot;后曰：&quot;迁之矣。&quot;曰：&quot;臣荐宰相而为司马，非用也。&quot;乃授司刑少卿，迁秋官侍郎。后姚崇为灵武军使，将行，后诏举外司可为相者，崇曰：&quot;张柬之沉厚有谋，能断大事，其人老，惟亟用之。&quot;即日召见，拜同凤阁鸾台平章事，进凤阁侍郎。</p>
            <p>　　诛二张也，柬之首发其谋。以功擢天官尚书、同凤阁鸾台三品、汉阳郡公，实封五百户。不半岁，以汉阳郡王加特进，罢政事。柬之既失权，愿还襄州养疾，乃授襄州刺史。中宗为赋诗祖道，又诏群臣饯定鼎门外。至州，持下以法，虽亲旧无所纵贷，会汉水涨啮城郭，柬之因垒为堤，以遏湍怒，阖境赖之。又垦辞王爵，不许。俄及贬，又流泷州，忧愤卒，年八十二。景云元年，赠中书令，谥曰文贞，授一子官。柬之刚直不傅会，然邃於学，论次书数十篇。</p>
            <p>　　子愿、漪。愿仕至襄州刺史。漪以著作佐郎侍父襄阳，恃其家立功，简接乡人，乡人怨之。</p>
            <p>　　初，易之等诛后，中宗犹监国告武氏庙，而天久阴不霁。侍御史崔浑奏&quot;陛下复国，当正唐家位号，称天下心。奈何尚告武氏庙？请毁之，复唐宗庙。&quot;帝嘉纳。是日诏书下，雰翳澄驳，咸以为天人之应。</p>
            <p>　　袁恕己，沧州东光人。仕累司刑少卿，知相王府司马。与诛二张，又从相王统南衙兵备非常，以功加银青光禄大夫、中书侍郎、同中书门下三品，封南阳郡公，实封五百户。</p>
            <p>　　将作少匠杨务廉者，以工巧进。恕己恐其复启游娱侈丽之渐，言於中宗曰：&quot;务廉位九卿，忠言嘉谟不闻，而专事营构以媚上，不斥之，亡以昭德。&quot;乃授陵州刺史。</p>
            <p>　　未几，拜中书令、特进、南阳郡王，罢政事。例及贬，又流环州，为周利贞所逼，恕己素饵黄金。至是饮野葛数升，不死，愤懑，抔土以食，爪甲尽，不能绝，乃击杀之。谥曰贞烈。孙高。</p>
            <p>　　高字公颐。少慷慨有节尚。擢进士第。代宗时，累迁给事中。建中中，拜京畿观察使，坐累贬韶州长史，复拜给事中。德宗将起卢杞为饶州刺史，高当草诏，见宰相卢翰，刘从一曰：&quot;杞当国。矫诬阴贼，斥忠谊，傲明德，反易天常，使宗祏失守，天下疣痏，朝廷不寘以法，才示贬黜，今还授大州，天下其谓何？&quot;翰等不悦，命舍人作诏。诏出，高执不下，奏曰：&quot;陛下用杞为相，出入三年，附下罔上，使陛下越在草莽，群臣愿食其肉且不厌。汉法，三光不有，雨旱不时，皆宰相请罪，小者免，大者戮。杞罪万诛，陛下赦不诛，止贬新州，俄又内移，今复拜刺史，诚失天下望。&quot;帝曰：&quot;杞不逮，是朕之过。朕已再赦。&quot;答曰：&quot;杞天资诡险，非不逮，彼固所余。赦者，止赦其罪，不宜授刺史。愿问外廷，并敕中人听於民。若亿兆异臣之言，臣请前死。&quot;谏官亦力争帝前。帝曰：&quot;与上佐可乎？&quot;群臣奉诏。翌日，遣使慰高曰：&quot;朕惟卿言切至，已如奏。&quot;太子少保韦伦曰：&quot;高言劲挺，自是陛下一良臣，宜加优礼。&quot;</p>
            <p>　　贞元二年，帝以大盗后关辅百姓贫，田多荒茀，诏诸道上耕牛，委京兆府劝课。量地给牛，不满五十亩不给。高以为圣心所忧，乃在穷乏。今田不及五十亩即是穷人，请两户共给一牛。从之。卒，年六十，中外怅惜。宪宗时，李吉甫言其忠謇，特赠礼部尚书。</p>
            <p>　　文宗开成三年，又诏：玄曾孙郢为监察御史，晖曾孙元膺河南丞，柬之四世孙憬寿安尉，恕己曾孙德文校书郎。始，帝访御史中丞狄兼暮，以仁杰功，且言五王遗烈，乃求其后，秩以官。唯彦范后无闻云。</p>
            <p>　　赞曰：五王提卫兵诛嬖臣，中兴唐室，不淹辰，天下晏然，其谋深矣。至谓中宗为英王，不尽诛诸武，使天子藉以为威，何其浅耶？衅牙一启，为艳后，竖儿所乘，劫持戮辱，若放豚然，何哉？无亦神夺其明，厚韦氏毒，以兴先天之业乎？不然，安李之功，贤於汉平、勃远矣！</p>
          </td>
        </tr>
      </table>
      <p>&nbsp;</p>
      <table width="460" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='132.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='134.htm'>下一页 </a></div>
                </td>
              </tr>
            </table>
            <p align=center>作者：[宋]欧阳修、宋祁 
            <hr width=90%>
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
          </td>
        </tr>
      </table>
      <p align="center" class="h">&nbsp; </p>
      </td>
  </tr>
  <tr> </tr>
</table>
<table width="776" border="0" cellspacing="0" cellpadding="0">
  <tr>
    <td>&nbsp;</td>
    <td width="476" height="20"><img src="bottom.gif" width="476" height="20"></td>
  </tr>
</table>
</body>
</html>
