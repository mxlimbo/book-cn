<html>
<head>
<title>列传第八  诸帝公主</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<table width="776" border="0" cellspacing="0" cellpadding="0">
  <tr> 
    <td rowspan="2" height="234" valign="top" width="139"><img src="left.gif" height="234" width="139"></td>
    <td rowspan="2" width="87" valign="top" align="right"><img src="middle.gif" width="87" height="234" usemap="#Map" border="0"><map name="Map"><area shape="rect" coords="4,7,83,27" href="95.htm"><area shape="rect" coords="3,87,83,107" href="content.htm"><area shape="rect" coords="5,166,80,189" href="97.htm"></map></td>
    <td rowspan="2" width="74" valign="top"><img src="right.gif" width="74" height="234"></td>
    <td rowspan="2" valign="top" width="476"> 
      <p><img src="up.gif" width="476" height="20"></p>
      <table width="460" cellspacing="0" cellpadding="0">
        <tr> 
          <td> 
            <p>&nbsp;</p>
            <p align="center" class="h">列传第八 诸帝公主</p>
          </td>
        </tr>
      </table>
      <br>
      <table width="460" border="0" cellspacing="0" cellpadding="0">
        <tr>
          <td>　　世祖一女。
            <p>　　同安公主，高祖同母媦也。下嫁隋州刺史王裕。贞观时，以属尊进大长公主。尝有疾，太宗躬省视，赐缣五百，姆侍皆有赉予。永徽初，赐实户三百。薨年八十六。裕，隋司徒柬之子，终开府仪同三司。</p>
            <p>　　高祖十九女。</p>
            <p>　　长沙公主，下嫁冯少师。</p>
            <p>　　襄阳公主，下嫁窦诞。</p>
            <p>　　平阳昭公主，太穆皇后所生，下嫁柴绍。初，高祖兵兴，主居长安，绍曰：&quot;尊公将以兵清京师，我欲往，恐不能偕，奈何？&quot;主曰：&quot;公行矣，我自为计。&quot;绍诡道走并州，主奔鄠，发家赀招南山亡命，得数百人以应帝。于是，名贼何潘仁壁司竹园，杀行人，称总管，主遣家奴马三宝喻降之，共攻鄠阝。别部贼李仲文、向善志、丘师利等各持所领会戏下，因略地盩厔、武功、始平，下之。乃申法誓众，禁剽夺，远近咸附，勒兵七万，威振关中。帝度河，绍以数百骑并南山来迎，主引精兵万人与秦王会渭北。绍及主对置幕府，分定京师，号&quot;娘子军&quot;。帝即位，以功给赉不涯。武德六年薨，葬加前后部羽葆、鼓吹、大路、麾幢、虎贲、甲卒、班剑。太常议：&quot;妇人葬，古无鼓吹。&quot;帝不从，曰：&quot;鼓吹，军乐也。往者主身执金鼓，参佐命，于古有邪？宜用之。&quot;</p>
            <p>　　高密公主，下嫁长孙孝政，又嫁段纶。纶，隋兵部尚书文振子，为工部尚书、杞国公。永徽六年主薨，遗命：&quot;吾葬必令墓东向，以望献陵，冀不忘孝也。&quot;</p>
            <p>　　长广公主，始封桂阳。下嫁赵慈景。慈景，陇西人，帝美其姿制，故妻之。帝起兵，或劝亡去，对曰：&quot;母以我为命，且安往？&quot;吏捕系于狱。帝平京师，引拜开化郡公，为相国府文学。进兵部侍郎。为华州刺史。讨尧君素战死、赠秦州刺史，谥曰忠。公主更嫁杨师道。聪悟有思，工为诗，豪侈自肆，晚稍折节，以寿薨。</p>
            <p>　　长沙公主，始封万春。下嫁豆卢宽子怀让。</p>
            <p>　　房陵公主，始封永嘉。下嫁窦奉节，又嫁贺兰僧伽。</p>
            <p>　　九江公主，下嫁执失思力。</p>
            <p>　　庐陵公主，下嫁乔师望，为同州刺史。</p>
            <p>　　南昌公主，下嫁苏勖。</p>
            <p>　　安平公主，下嫁杨思敬。</p>
            <p>　　淮南公主，下嫁封道言。</p>
            <p>　　真定公主，下嫁崔恭礼。</p>
            <p>　　衡阳公主，下嫁阿史那社尔。</p>
            <p>　　丹阳公主，下嫁薛万彻。万彻蠢甚，公主羞，不与同席者数月。太宗闻，笑焉，为置酒，悉召它婿与万彻从容语，握槊赌所佩刀，阳不胜，遂解赐之。主喜，命同载以归。</p>
            <p>　　临海公主，下嫁裴律师。</p>
            <p>　　馆陶公主，下嫁崔宣庆。</p>
            <p>　　安定公主，始封千金。下嫁温挺。挺死，又嫁郑敬玄。</p>
            <p>　　常乐公主，下嫁赵瑰。生女，为周王妃，武后杀之。逐瑰括州刺史，徙寿州。越王贞将举兵，遗瑰书假道，瑰将应之。主进使者曰：&quot;为我谢王，与其进，不与其退，。若诸王皆丈夫，不应掩久至是。我闻杨氏篡周，尉迟迥乃周出，犹能连突厥，使天下响震，况诸王国懿亲，宗社所托，不舍生取义，尚何须邪？人臣同国患为忠，不同为逆，王等勉之。&quot;王败，周兴劾瑰与主连谋，皆被杀。</p>
            <p>　　太宗二十一女。</p>
            <p>　　襄城公主，下嫁萧锐。性孝睦，动循矩法，帝敕诸公主视为师式。有司告营别第，辞曰：&quot;妇事舅姑如父母，异宫则定省阙。&quot;止葺故第，门列双戟而已。锐卒，更嫁姜简。永徽二年薨，高宗举哀于命妇朝堂，遣工部侍郎丘行淹驰驿吊祭，陪葬昭陵。丧次故城，帝登楼望哭以送柩。</p>
            <p>　　汝南公主，蚤薨。</p>
            <p>　　南平公主，下嫁王敬直，以累斥岭南，更嫁刘玄意。</p>
            <p>　　遂安公主，下嫁窦逵。逵死，又嫁王大礼。</p>
            <p>　　长乐公主，下嫁长孙冲。帝以长孙皇后所生，故敕有司装赍视长公主而倍之。魏徵曰：&quot;昔汉明帝封诸王曰：'朕子安得同先帝子乎？'然则长公主者，尊公主矣。制有等差，渠可越也？&quot;帝以语后，后曰：&quot;尝闻陛下厚礼徵而未知也，今闻其言，乃纳主于义，社稷臣也。妾于陛下，夫妇之重，有所言，犹候颜色，况臣下情隔礼殊，而敢犯严颜陈忠言哉！愿许之，与天下为公。&quot;帝大悦，因请赍帛四十匹、钱四十万即徵家赐之。</p>
            <p>　　豫章公主，下嫁唐义识。</p>
            <p>　　北景公主，始封巴陵。下嫁柴令武，坐与房遗爱谋反，同主赐死。显庆中追赠，立庙于墓，四时祭以少牢。</p>
            <p>　　普安公主，下嫁史仁表。</p>
            <p>　　东阳公主，下嫁高履行。高宗即位，进为大长公主。韦正矩之诛，主坐婚家，斥徙集州。又坐章怀太子累，夺邑封。以长孙无忌舅族也，故武后恶之，垂拱中，并二子徙置巫州。</p>
            <p>　　临川公主，韦贵妃所生。下嫁周道务。主工籀隶，能属文。高宗立，上《孝德颂》，帝下诏褒答。永徽初，进长公主，恩赏卓异。永淳初薨。道务，殿中大监、谯郡公范之子。初，道务孺褓时，以功臣子养宫中。范卒，还第，毁瘠如成人。复内之，年十四乃得出。历营州都督，检校右骁卫将军。谥曰襄。</p>
            <p>　　清河公主名敬，字德贤，下嫁程怀亮，薨麟德时，陪葬昭陵。怀亮，知节子也，终宁远将军。</p>
            <p>　　兰陵公主名淑，字丽贞，下嫁窦怀悊，薨显庆时。怀悊官兗州都督，太穆皇后之族子。</p>
            <p>　　晋安公主，下嫁韦思安，又嫁杨仁辂。</p>
            <p>　　安康公主，下嫁独孤谋。</p>
            <p>　　新兴公主，下嫁长孙曦。</p>
            <p>　　城阳公主，下嫁杜荷，坐太子承乾事诛，又嫁薛瓘。初，主之婚，帝使卜之，繇曰：&quot;二火皆食，始同荣，末同戚，请昼昏则吉。&quot;马周谏曰：&quot;朝谒以朝，思相戒也；讲习以昼，思相成也；燕饮以昃，思相欢也；婚合以夜，思相亲也。故上下有成，内外有亲，动息有时，吉凶有仪。今先乱其始，不可为也。夫卜所以决疑，若黩礼慢先，圣人所不用。&quot;帝乃止。麟德初，瓘历左奉宸卫将军。主坐巫蛊，斥瓘房州刺史，主从之官。咸亨中，主薨而瓘卒，双柩还京师。子顗，封河东县侯、济州刺史。琅邪王冲起兵，顗与弟绍以所部庸、调作兵募士，且应之。冲败，杀都吏以灭口。事泄，下狱俱死。</p>
            <p>　　合浦公主，始封高阳。下嫁房玄龄子遗爱。主，帝所爱，故礼异它婿。主负所爱而骄。房遗直以嫡当拜银青光禄大夫，让弟遗爱，帝不许。玄龄卒，主导遗爱异赀，既而反谮之，遗直自言，帝痛让主，乃免。自是稍疏外，主怏怏。会御史劾盗，得浮屠辩机金宝神枕，自言主所赐。初，浮屠庐主之封地，会主与遗爱猎，见而悦之，具帐其庐，与之乱，更以二女子从遗爱，私饷亿计。至是，浮屠殊死，杀奴婢十余。主益望，帝崩无哀容。又浮屠智勖迎占祸福，惠弘能视鬼，道士李晃高医，皆私侍主。主使掖廷令陈玄运伺宫省禨祥，步星次。永徽中，与遗爱谋反，赐死。显庆时追赠。</p>
            <p>　　金山公主，蚤薨。</p>
            <p>　　晋阳公主字明达，幼字兕子，文德皇后所生。未尝见喜愠色。帝有所怒责，必伺颜徐徐辩解，故省中多蒙其惠，莫不誉爱。后崩，时主始孩，不之识；及五岁，经后所游地，哀不自胜。帝诸子，唯晋王及主最少，故亲畜之。王每出閤，主送至虔化门；泣而别。王胜衣，班于朝，主泣曰：&quot;兄今与群臣同列，不得在内乎？&quot;帝亦为流涕。主临帝飞白书，下不能辨。薨年十二。帝阅三旬不常膳，日数十哀，因以癯羸。群臣进勉，帝曰：&quot;朕渠不知悲爱无益？而不能已，我亦不知其所以然。&quot;因诏有司簿主汤沐余赀，营佛祠墓侧。</p>
            <p>　　常山公主，未及下嫁，薨显庆时。</p>
            <p>　　新城公主，晋阳母弟也。下嫁长孙诠，诠以罪徙巂州。更嫁韦正矩，为奉冕大夫，遇主不以礼。俄而主暴薨，高宗诏三司杂治，正矩不能辩，伏诛。以皇后礼葬昭陵旁。</p>
            <p>　　高宗三女。</p>
            <p>　　义阳公主，萧淑妃所生，下嫁权毅。</p>
            <p>　　高安公主，义阳母弟也。始封宣城。下嫁颍州刺史王勖。天授中，勖为武后所诛。神龙初，进册长公主，实封千户，开府置官属。睿宗立，增户千。薨开元时，玄宗哭于晖政门，遣大鸿胪持节赴吊，京兆尹摄鸿胪护丧事。</p>
            <p>　　太平公主，则天皇后所生，后爱之倾诸女。荣国夫人死，后丐主为道士，以幸冥福。仪凤中，吐蕃请主下嫁，后不欲弃之夷，乃真筑宫，如方士薰戒，以拒和亲事。久之，主衣紫袍玉带，折上巾，具纷砺，歌舞帝前。帝及后大笑曰：&quot;儿不为武官，何遽尔？&quot;主曰：&quot;以赐驸马可乎？&quot;帝识其意，择薛绍尚之。假万年县为婚馆，门隘不能容翟车，有司毁垣以入，自兴安门设燎相属，道樾为枯。绍死，更嫁武承嗣，会承嗣小疾，罢昏。后杀武攸暨妻，以配主。主方额广颐，多阴谋，后常谓&quot;类我&quot;。而主内与谋，外检畏，终后世无它訾。</p>
            <p>　　永淳之前，亲王食实户八百，增至千辄止；公主不过三百，而主独加户五十。及圣历时，进及三千户。预诛二张功，增号镇国，与相王均封五千，而薛、武二家女皆食实封。主与相王卫王成王、长宁安乐二公主给卫士，环第十步一区，持兵呵卫，僭肖宫省。神龙时，与长宁、安乐、宜城、新都、定安、金城凡七公主，皆开府置官属，视亲王。安乐户至三千，长宁二千五百，府不置长史。宜城、定安非韦后所生，户止二千。主三子：崇简、崇敏、崇行，皆拜三品。</p>
            <p>　　韦后、上官昭容用事，自以谋出主下远甚，惮之。主亦自以轧而可胜，故益横。于是推进天下士，谓儒者多窭狭，厚持金帛谢之，以动大议，远近翕然响之。</p>
            <p>　　玄宗将诛韦氏，主与秘计，遣子崇简从。事定，将立相王，未有以发其端者。主顾温王乃儿子，可劫以为功，乃入见王曰：&quot;天下事归相王，此非儿所坐。&quot;乃掖王下，取乘舆服进睿宗。睿宗即位，主权由此震天下，加实封至万户，三子封王，余皆祭酒、九卿。主每奏事，漏数徙乃得退，所言皆从。有所论荐，或自寒冗躐进至侍从，旋踵将相。朝廷大政事非关决不下，闻不朝，则宰相就第咨判，天子殆画可而已。主侍武后久，善策人主微指，先事逢合，无不中。田园遍近甸，皆上腴。吴、蜀、岭峤市作器用，州县护送，道相望也。天下珍滋谲怪充于家，供帐声伎与天子等。侍儿曳纨谷者数百，奴伯妪监千人，陇右牧马至万匹。</p>
            <p>　　长安浮屠慧范畜赀千万，谐结权近，本善张易之。及易之诛，或言其豫谋者，于是封上庸郡公，月给奉稍。主乳媪与通，奏擢三品御史大夫。御史魏传弓劾其奸赃四十万，请论死。中宗欲赦之，进曰：&quot;刑赏，国大事，陛下赏已妄加矣，又欲废刑，天下其谓何？&quot;帝不得已，削银青阶。大夫薛谦光劾慧范不法，不可贷，主为申理，故谦光等反得罪。</p>
            <p>　　玄宗以太子监国，使宋王、岐王总禁兵。主恚权分，乘辇至光范门，召宰相白废太子。于是宋璟、姚元之不悦，请出主东都，帝不许，诏主居蒲州。主大望，太子惧，奏斥璟、元之以销戢怨嫌。监察御史慕容珣复劾慧范事，帝疑珣离间骨肉，贬密州司马。主居外四月，太子表追还京师。</p>
            <p>　　时宰相七人，五出主门下。又左羽林大将军常元楷、知羽林军李慈皆私谒主。主内忌太子明，又宰相皆其党，乃有逆谋。先天二年，与尚书左仆射窦怀贞、侍中岑羲、中书令萧至忠崔湜、太子少保薛稷、雍州长史李晋、右散骑常侍昭文馆学士贾膺福、鸿胪卿唐晙及元楷、慈、慧范等谋废太子，使元楷、慈举羽林兵入武德殿杀太子，怀贞、羲、至忠举兵南衙为应。既有日矣，太子得其奸，召岐王、薛王、兵部尚书郭元振、将军王毛仲、殿中少监姜晈、中书侍郎王琚、吏部侍郎崔日用定策。前一日，因毛仲取内闲马三百，率太仆少卿李令问王守一、内侍高力士、果毅李守德叩虔化门，枭元楷、慈于北阙下，缚膺福内客省，执羲、至忠至朝堂，斩之，因大赦天下。主闻变，亡入南山，三日不出，赐死于第。诸子及党与死者数十人。簿其田赀，瑰宝若山，督子贷，凡三年不能尽。崇简素知主谋，苦谏，主怒，榜掠尤楚，至是复官爵，赐氏李。始，主作观池乐游原，以为盛集，既败，赐宁、申、岐、薛四王，都人岁祓禊其地。</p>
            <p>　　中宗八女。</p>
            <p>　　新都公主，下嫁武延晖。</p>
            <p>　　宜城公主，始封义安郡主。下嫁裴巽。巽有嬖姝，主恚，刖耳劓鼻，且断巽发。帝怒，斥为县主，巽左迁。久之，复故封。神龙元年，与长宁、新宁、义安、安乐、新平五郡主皆进封。</p>
            <p>　　定安公主，始封新宁郡。下嫁王同皎。同皎得罪，神龙时，又嫁韦濯。濯即韦皇后从祖弟，以卫尉少卿诛，更嫁太府卿崔铣。主薨，王同皎子请与父合葬，给事中夏侯铦曰：&quot;主义绝王庙，恩成崔室，逝者有知，同皎将拒诸泉。&quot;铣或诉于帝，乃止。铦坐是贬泸州都督。</p>
            <p>　　长宁公主，韦庶人所生，下嫁杨慎交。造第东都，使杨务廉营总。第成，府财几竭，乃擢务廉将作大匠。又取西京高士廉第、左金吾卫故营合为宅，右属都城，左頫大道，作三重楼以冯观，筑山浚池。帝及后数临幸，置酒赋诗。又并坊西隙地广鞠场。东都废永昌县，主丐其治为府，以地濒洛，筑鄣之，崇台、蜚观相联属。无虑费二十万。魏王泰故第，东西尽一坊，潴沼三百亩，泰薨，以与民。至是，主丐得之，亭阁华诡捋西京。内倚母爱，宠倾一朝，与安乐宜城二主、后胃郕国崇国夫人争任事，赇谒纷纭。东都第成，不及居，韦氏败，斥慎交绛州别驾，主偕往，乃请以东都第为景云祠，而西京鬻第，评木石直，为钱二十亿万。开元十六年，慎交死，主更嫁苏彦伯。务廉卒坐赃数十万，废终身。</p>
            <p>　　永寿公主，下嫁韦钅岁。蚤薨，长安初追赠。</p>
            <p>　　永泰公主，以郡主下嫁武延基。大足中，忤张易之，为武后所杀。帝追赠，以礼改葬，号墓为陵。</p>
            <p>　　安乐公主，最幼女。帝迁房陵而主生，解衣以褓之，名曰裹儿。姝秀辩敏，后尤爱之。下嫁武崇训。帝复位，光艳动天下，侯王柄臣多出其门。尝作诏，箝其前，请帝署可，帝笑从之。又请为皇太女，左仆射魏元忠谏不可，主曰：&quot;元忠，山东木强，乌足论国事？阿武子尚为天子，天子女有不可乎？&quot;与太平等七公主皆开府，而主府官属尤滥，皆出屠贩，纳訾售官，降墨敕斜封授之，故号&quot;斜封官&quot;。主营第及安乐佛庐，皆宪写宫省，而工緻过之。尝请昆明池为私沼，帝曰：&quot;先帝未有以与人者。&quot;主不悦，自凿定昆池，延袤数里。定，言可抗订之也。司农卿赵履温为缮治，累石肖华山，隥彴横邪，回渊九折，以石瀵水。又为宝炉，镂怪兽神禽，间以璖贝珊瑚，不可涯计。崇训死，主素与武延秀乱，即嫁之。是日，假后车辂，自宫送至第，帝与后为御安福门临观，诏雍州长史窦怀贞为礼会使，弘文学士为傧，相王障车，捐赐金帛不赀。翌日，大会群臣太极殿，主被翠服出，向天子再拜，南面拜公卿，公卿皆伏地稽首。武攸暨与太平公主偶舞为帝寿。赐群臣帛数十万。帝御承天门，大赦，因赐民酺三日，内外官赐勋，缘礼官属兼阶、爵。夺临川长公主宅以为第，旁彻民庐，怨声嚣然。第成，禁藏空殚，假万骑仗、内音乐送主还第，天子亲幸，宴近臣。崇训子方数岁，拜太常卿，封镐国公，实封户五百。公主满孺月，帝、后复幸第，大赦天下。时主与长宁、定安三家厮台掠民子女为奴婢，左台侍御史袁从一缚送狱，主入诉，帝为手诏喻免。从一曰：&quot;陛下纳主诉，纵奴驺掠平民，何以治天下？臣知放奴则免祸，劾奴则得罪于主，然不忍屈陛下法，自偷生也。&quot;不纳。临淄王诛庶人，主方览镜作眉，闻乱，走至右延明门，兵及，斩其首。追贬为&quot;悖逆庶人&quot;。睿宗即位，诏以二品礼葬之。赵履温谄事主，尝褫朝服，以项挽车。庶人死，蹈舞承天门呼万岁，临淄王斩之，父子同刑。百姓疾其兴役，割取肉去。</p>
            <p>　　成安公主，字季姜。始封新平。下嫁韦捷。捷以韦后从子诛，主后薨。</p>
            <p>　　睿宗十一女。</p>
            <p>　　寿昌公主，下嫁崔真。</p>
            <p>　　安兴昭怀公主，蚤薨。</p>
            <p>　　荆山公主，下嫁薛伯阳。</p>
            <p>　　淮阳公主，下嫁王承庆。</p>
            <p>　　代国公主名华，字华婉，刘皇后所生。下嫁郑万钧。</p>
            <p>　　凉国公主字华庄，始封仙源。下嫁薛伯阳。</p>
            <p>　　薛国公主，始封清阳。下嫁王守一。守一诛，更嫁裴巽。</p>
            <p>　　鄎国公主，崔贵妃所生。三岁而妃薨，哭泣不食三日，如成人。始封荆山。下嫁薛儆，又嫁郑孝义。开元初，封邑至千四百户。</p>
            <p>　　金仙公主，始封西城县主。景云初进封。太极元年，与玉真公主皆为道士，筑观京师，又方士史崇玄为师。崇玄本寒人，事太平公主，得出入禁中，拜鸿胪卿，声势光重。观始兴，诏崇玄护作，日万人。群浮屠疾之，以钱数十万赂狂人段谦冒入承天门，升太极殿，自称天子。有司执之，辞曰：&quot;崇玄使我来。&quot;诏流岭南，且敕浮屠、方士无两竞。太平败，崇玄伏诛。</p>
            <p>　　玉真公主字持盈，始封崇昌县主。俄进号上清玄都大洞三景师。天宝三载，上言曰：&quot;先帝许妾舍家，今仍叨主第，食租赋，诚愿去公主号，罢邑司，归之王府。&quot;玄宗不许。又言：&quot;妾，高宗之孙，睿宗之女，陛下之女弟，于天下不为贱，何必名系主号、资汤沐，然后为贵、？请入数百家之产，延十年之命。&quot;帝知至意，乃许之。薨宝应时。</p>
            <p>　　霍国公主，下嫁裴虚己。</p>
            <p>　　玄宗二十九女。</p>
            <p>　　永穆公主，下嫁王繇。</p>
            <p>　　常芬公主，下嫁张去奢。</p>
            <p>　　孝昌公主，蚤薨。</p>
            <p>　　唐昌公主，下嫁薛锈。</p>
            <p>　　灵昌公主，蚤薨。</p>
            <p>　　常山公主，下嫁薛谭，又嫁窦泽。</p>
            <p>　　万安公主，天宝时为道士。</p>
            <p>　　开元新制：长公主封户二千，帝妹户千，率以三丁为限；皇子王户二千，主半之。左右以为薄。帝曰：&quot;百姓租赋非我有，士出万死，赏不过束帛，女何功而享多户邪？使知俭啬，不亦可乎？&quot;于是，公主所禀殆不给车服。后咸宜以母爱益封至千户，诸主皆增，自是著于令。主不下嫁，亦封千户，有司给奴婢如令。</p>
            <p>　　上仙公主，蚤薨。</p>
            <p>　　怀思公主，蚤薨，葬筑台，号登真。</p>
            <p>　　晋国公主，始封高都。下嫁崔惠童。贞元元年，与卫、楚、宋、齐、宿、萧、邓、纪、郜国九公主同徙封。</p>
            <p>　　新昌公主，下嫁萧衡。</p>
            <p>　　临晋公主，皇甫淑妃所生。下嫁郭潜曜。薨大历时。</p>
            <p>　　卫国公主，始封建平。下嫁豆卢建，又嫁杨说。薨贞元时。</p>
            <p>　　真阳公主，下嫁源清，又嫁苏震。</p>
            <p>　　信成公主，下嫁独孤明。</p>
            <p>　　楚国公主，始封寿春。下嫁吴澄江。上皇居西宫，独主得入侍。兴元元年，请为道士，诏可，赐名上善。</p>
            <p>　　普康公主，蚤薨。咸通九年追封。</p>
            <p>　　昌乐公主，高才人所生。下嫁窦锷。薨大历时。</p>
            <p>　　永宁公主，下嫁裴齐丘。</p>
            <p>　　宋国公主，始封平昌。下嫁温西华，又嫁杨徽。薨元和时。</p>
            <p>　　齐国公主，始封兴信，徙封宁亲。下嫁张垍，又嫁裴颍，末嫁杨敷。薨贞元时。</p>
            <p>　　咸直公主，贞顺皇后所生。下嫁杨洄，又嫁崔嵩。薨兴元时。</p>
            <p>　　宜春公主，蚤薨。</p>
            <p>　　广宁公主，董芳仪所生。下嫁程昌胤，又嫁苏克贞。薨大历时。</p>
            <p>　　万春公主，杜美人所生。下嫁杨朏，又嫁杨锜。薨大历时。</p>
            <p>　　太华公主，贞顺皇后所生。下嫁杨锜。薨天宝时。</p>
            <p>　　寿光公主，下嫁郭液。</p>
            <p>　　乐城公主，下嫁薛履谦，坐嗣岐王珍事诛。</p>
            <p>　　新平公主，常才人所生。幼智敏，习知图训，帝贤之。下嫁裴玪，又嫁姜庆初。庆初得罪，主幽禁中。薨大历时。</p>
            <p>　　寿安公主，曹野那姬所生。孕九月而育，帝恶之，诏衣羽人服。代宗以广平王入谒，帝字呼主曰：&quot;虫娘，汝后可与名王在灵州请封。&quot;下嫁苏发。</p>
            <p>　　肃宗七女。</p>
            <p>　　宿国公主，始封长乐。下嫁豆卢湛。</p>
            <p>　　萧国公主，始封宁国。下嫁郑巽，又嫁薛康衡。乾元元年，降回纥英武威远可汗，乃置府。二年，还朝。贞元中，让府属，更置邑司。</p>
            <p>　　和政公主，章敬太后所生。生三岁，后崩，养于韦妃。性敏惠，事妃有孝称。下嫁柳潭。安禄山陷京师，宁国公主方嫠居，主弃三子，夺潭马以载宁国，身与潭步，日百里，潭躬水薪，主射爨，以奉宁国。初，潭兄澄之妻，杨贵妃姊也，势幸倾朝，公主未尝干以私；及死，抚其子如所生。从玄宗至蜀，始封，迁潭驸马都尉。郭千仞反，玄宗御玄英楼谕降之，不听。潭率折冲张义童等殊死斗，主彀弓授潭，潭手斩贼五十级，平之。肃宗有疾，主侍左右勤劳，诏赐田，以女弟宝章主未有赐，固让不敢当。阿布思之妻隶掖廷，帝宴，使衣绿衣为倡。主谏曰：&quot;布思诚逆人，妻不容近至尊；无罪，不可与群倡处。&quot;帝为免出之。自兵兴，财用耗，主以贸易取奇赢千万澹军。及帝山陵，又进邑入千万。代宗初立，屡陈人间利病、国家盛衰事，天子乡纳。吐蕃犯京师，主避地南奔，次商于，遇群盗，主谕以祸福，皆稽颡愿为奴。代宗以主贫，诏诸节度饷亿，主一不取。亲纫绽裳衣，诸子不服纨絺。广德时，吐蕃再入寇，主方妊，入语备边计，潭固止，主曰：&quot;君独无兄乎？&quot;入见内殿。翌日，免乳而薨。</p>
            <p>　　郯国公主，始封大宁。下嫁张清。薨贞元时。</p>
            <p>　　纪国公主，始封宜宁。下嫁郑沛。薨元和时。</p>
            <p>　　永和公主，韦妃所生。始封宝章。下嫁王诠。薨大历时。</p>
            <p>　　郜国公主，始封延光。下嫁裴徽，又嫁萧升。升卒，主与彭州司马李万乱，而蜀州别驾萧鼎、澧阳令韦恽、太子詹事李皆私侍主家。久之，奸闻。德宗怒，幽主它第，杖杀万，斥鼎、恽、弁岭表。贞元四年，又以厌蛊废。六年薨。子位，坐为蛊祝，囚端州，佩、儒、偲囚房州，前生子驸马都尉裴液囚锦州。主女为皇太子妃，帝畏妃怨望，将杀之，未发，会主薨，太子属疾，乃杀妃以厌灾，谥曰惠。</p>
            <p>　　代宗十八女。</p>
            <p>　　灵仙公主，蚤薨，追封。</p>
            <p>　　真定公主，蚤薨，追封。</p>
            <p>　　永清公主，下嫁裴仿。</p>
            <p>　　齐国昭懿公主，崔贵妃所生。始封升平。下嫁郭暧。大历末，寰内民诉泾水为硙壅不得溉田，京兆尹黎干以请，诏撤硙以水与民。时主及暧家皆有硙，丐留，帝曰：&quot;吾为苍生，若可为诸戚唱！&quot;即日毁，由是废者八十所。宪宗即位，献女伎，帝曰：&quot;太上皇不受献，朕何敢违？&quot;还之。薨元和时，赠号国，赐谥。穆宗立，复赠封。</p>
            <p>　　华阳公主，贞懿皇后所生。韶悟过人，帝爱之。视帝所喜，必善遇；所恶，曲全之。大历七年，以病丐为道士，号琼华真人。病甚，啮帝指伤。薨，追封。</p>
            <p>　　玉清公主，蚤薨，追封。</p>
            <p>　　嘉丰公主，下嫁高怡。与普宁公主同降，有司具册礼光顺门，以雨不克，罢。薨建中时。</p>
            <p>　　长林公主，下嫁卫尉少卿沈明。贞元二年具册礼，德宗不御正殿，不设乐，遂为故事。薨元和时。</p>
            <p>　　太和公主，蚤薨，追封。</p>
            <p>　　赵国庄懿公主，始封武清。贞元元年，徙封嘉诚。下嫁魏博节度使田绪，德宗幸望春亭临饯。厌翟敝不可乘，以金根代之。公主出降，乘金根车，自主始。薨元和时，赠封及谥。</p>
            <p>　　玉虚公主，蚤薨。</p>
            <p>　　普宁公主，下嫁吴士广。</p>
            <p>　　晋阳公主，下嫁太常少卿裴液。薨大和时。</p>
            <p>　　义清公主，下嫁秘书少监柳杲。</p>
            <p>　　寿昌公主，下嫁光禄少卿窦克良。薨贞元时。</p>
            <p>　　新都公主，贞元十二年下嫁田华，具礼光顺门，五礼由是废。</p>
            <p>　　西平公主，蚤薨。</p>
            <p>　　章宁公主，蚤薨。</p>
            <p>　　德宗十一女。</p>
            <p>　　韩国贞穆公主，昭德皇后所生。幼谨孝，帝爱之。始封唐安。将下嫁秘书少监韦宥，未克而硃泚乱，从至城固薨，加封谥。</p>
            <p>　　魏国宪穆公主，始封义阳。下嫁王士平。主恣横不法，帝幽之禁中；锢士平于第，久之，拜安州刺史，坐交中人贬贺州司户参军。门下客蔡南史、独孤申叔为主作《团雪散雪辞》状离旷意。帝闻，怒，捕南史等逐之，几废时士科。薨，追封及谥。</p>
            <p>　　郑国庄穆公主，始封义章。下嫁张孝忠子茂宗。薨，加赠及谥。</p>
            <p>　　临真公主，下嫁秘书少监薛钊。薨元和时。</p>
            <p>　　永阳公主，下嫁殿中少监崔諲。</p>
            <p>　　普宁公主，蚤薨。</p>
            <p>　　文安公主，丐为道士。薨大和时。</p>
            <p>　　燕国襄穆公主，始封咸安。下降回纥武义成功可汗，置府。薨元和时，追封及谥。</p>
            <p>　　义川公主，蚤薨。</p>
            <p>　　宜都公主，下嫁殿中少监柳昱。薨贞元时。</p>
            <p>　　晋平公主，蚤薨。</p>
            <p>　　顺宗十一女。</p>
            <p>　　汉阳公主名畅，庄宪皇后所生。始封德阳郡主。下嫁郭鏦。辞归第，涕泣不自胜，德宗曰：&quot;儿有不足邪？&quot;对曰：&quot;思相离，无他恨也。&quot;帝亦泣，顾太子曰：&quot;真而子也。&quot;</p>
            <p>　　永贞元年，与诸公主皆进封。时戚近争为奢诩事，主独以俭，常用铁簪画壁，记田租所入。文宗尤恶世流侈，因主入，问曰：&quot;姑所服，何年法也？今之弊，何代而然？&quot;对曰：&quot;妾自贞元时辞宫，所服皆当时赐，未尝改变。元和后，数用兵，悉出禁藏纤丽物赏战士，由是散于人间，内外相矜，忸以成风。若陛下示所好于下，谁敢不变？&quot;帝悦，诏宫人视主衣制广狭，遍谕诸主，且敕京兆尹禁切浮靡。主尝诲诸女曰：&quot;先姑有言，吾与若皆帝子，骄盈贵侈，可戒不可恃。&quot;开成五年薨。</p>
            <p>　　梁国恭靖公主，与汉阳同生。始封咸宁郡主，徙普安。下嫁郑何。薨，追封及谥。</p>
            <p>　　东阳公主，始封信安郡主。下嫁崔杞。</p>
            <p>　　西河公主，始封武陵郡主。下嫁沈翚。薨咸通时。</p>
            <p>　　云安公主，亦汉阳同生。下嫁刘士泾。</p>
            <p>　　襄阳公主，始封晋康县主。下嫁张孝忠子克礼。主纵恣，常微行市里。有薛枢、薛浑、李元本皆得私侍，而浑尤爱，至谒浑母如姑。有司欲致诘，多与金，使不得发。克礼以闻，穆宗幽主禁中。元本乃功臣惟简子，故贷死，流象州，枢、浑崖州。</p>
            <p>　　浔阳公主，崔昭仪所生。大和三年，与平恩、邵阳二公主并为道士，岁赐封物七百匹。</p>
            <p>　　临汝公主，崔昭训所生。蚤薨。</p>
            <p>　　虢国公主，始封清源郡主，徙阳安。下嫁王承系。薨，追封。</p>
            <p>　　平恩公主，蚤薨。</p>
            <p>　　邵阳公主，蚤薨。</p>
            <p>　　宪宗十八女。</p>
            <p>　　梁国惠康公主，始封普宁。帝特爱之。下嫁于季友。元和中，徙永昌。薨，诏追封及谥。将葬，度支奏义阳、义章公主葬用钱四千万，有诏减千万。</p>
            <p>　　永嘉公主，为道士。</p>
            <p>　　衡阳公主，蚤薨。</p>
            <p>　　宣城公主，下嫁沈。</p>
            <p>　　郑国温仪公主，始封汾阳。下嫁韦让。薨，追封及谥。</p>
            <p>　　岐阳庄淑公主，懿安皇后所生。下嫁杜悰，帝为御正殿临遣，繇西朝堂出，复御延喜门，止主车，大赐宾从金钱。开第昌化里，疏龙首池为沼。后家上尚父大通里亭为主别馆。贵震当世。然主事舅姑以礼闻，所赐奴婢偃蹇，皆上还，丐直自市。悰为澧州刺史，主与偕，从者不二十婢，乘驴，不肉食，州县供具，拒不受。姑寝疾，主不解衣，药糜不尝不进。开成中，悰自忠武入朝，主疾侵，曰：&quot;愿朝兴庆宫，虽死于道，不恨。&quot;道薨。</p>
            <p>　　陈留公主，下嫁裴损。损为太子谕德。</p>
            <p>　　真宁公主，下嫁薛翃。</p>
            <p>　　南康公主，下嫁沈汾。薨咸通时。</p>
            <p>　　临真公主，始封襄城。下嫁卫洙。薨咸通时。</p>
            <p>　　普康公主，蚤薨。</p>
            <p>　　真源公主，始封安陵。下嫁杜中立。</p>
            <p>　　永顺公主，下嫁刘弘景。</p>
            <p>　　安平公主，下嫁刘异。宣宗即位，宰相以异为平卢节度使，帝曰：&quot;朕唯一妹，欲时见之。&quot;乃止。后随异居外，岁时辄乘驲入朝。薨乾符时。</p>
            <p>　　永安公主，长庆初，许下嫁回鹘保义可汗，会可汗死，止不行。太和中，丐为道士，诏赐邑印，如寻阳公主故事，且归婚赀。</p>
            <p>　　义宁公主，未及下嫁薨。</p>
            <p>　　定安公主，始封太和。下嫁回鹘崇德可汗。会昌三年来归，诏宗正卿李仍叔、秘书监李践方等告景陵。主次太原，诏使劳问系涂，以黠戛斯所献白貂皮、玉指环往赐。至京师，诏百官迎谒再拜。故事：邑司官承命答拜，有司议：&quot;邑司官卑，不可当。&quot;群臣请以主左右上媵戴鬓帛承拜，两裆持命。又诏神策军四百具卤簿，群臣班迓。主乘辂谒宪、穆二室，欷歔流涕，退诣光顺门易服、褫冠钅奠待罪，自言和亲无状。帝使中人劳慰，复冠钅奠乃入，群臣贺天子。又诣兴庆宫。明日，主谒太皇太后。进封长公主，遂废太和府。主始至，宣城以下七主不出迎，武宗怒。差夺封绢赎罪。宰相建言：&quot;礼始中壶，行天下，王化之美也，请载于史，示后世。&quot;诏可。</p>
            <p>　　贵乡公主，蚤薨。</p>
            <p>　　穆宗八女。</p>
            <p>　　义丰公主，武贵妃所生。下嫁韦处仁。薨咸通时。</p>
            <p>　　淮阳公主，张昭仪所生。下嫁柳正元。</p>
            <p>　　延安公主，下嫁窦浣。</p>
            <p>　　金堂公主，始封晋陵。下嫁郭仲恭。薨乾符时。</p>
            <p>　　清源公主，薨太和时。</p>
            <p>　　饶阳公主，下嫁郭仲词。</p>
            <p>　　义昌公主，为道士。薨咸通时。</p>
            <p>　　安康公主，为道士。乾符四年，以主在外颇扰人，诏与永兴、天长、宁国、兴唐四主还南内。</p>
            <p>　　敬宗三女。</p>
            <p>　　永兴公主。</p>
            <p>　　天长公主。</p>
            <p>　　宁国公主，薨广明时。</p>
            <p>　　文宗四女。</p>
            <p>　　兴唐公主。</p>
            <p>　　西平公主。</p>
            <p>　　郎宁公主，薨咸通时。</p>
            <p>　　光化公主，薨广明时。</p>
            <p>　　武宗七女。</p>
            <p>　　昌乐公主。</p>
            <p>　　寿春公主。</p>
            <p>　　长宁公主，薨大中时。</p>
            <p>　　延庆公主。</p>
            <p>　　静乐公主，薨咸通时。</p>
            <p>　　乐温公主。</p>
            <p>　　永清公主，薨咸通时。</p>
            <p>　　宣宗十一女。</p>
            <p>　　万寿公主，下嫁郑颢。主，帝所爱，前此下诏：&quot;先王制礼，贵贱共之。万寿公主奉舅姑，宜从士人法。&quot;旧制：车舆以镣金釦饰。帝曰：&quot;我以俭率天下，宜自近始，易以铜。&quot;主每进见，帝必谆勉笃诲，曰：&quot;无鄙夫家，无干时事。&quot;又曰：&quot;太平、安乐之祸，不可不戒！&quot;故诸主祗畏，争为可喜事。帝遂诏：&quot;夫妇，教化之端。其公主、县主有子而寡，不得复嫁。&quot;</p>
            <p>　　永福公主。</p>
            <p>　　齐国恭怀公主，始封西华。下嫁严祁。祁为刑部侍郎。主薨大中时，追赠及谥。</p>
            <p>　　广德公主，下嫁于琮。初，琮尚永福公主，主与帝食，怒折匕箸，帝曰：&quot;此可为士人妻乎？&quot;更许琮尚主。琮为黄巢所害，主泣曰：&quot;今日谊不独存，贼宜杀我！&quot;巢不许，乃缢室中。主治家有礼法，尝从琮贬韶州，侍者才数人，却州县馈遗。凡内外冠、婚、丧、祭，主皆身答劳，疏戚咸得其心，为世闻妇。</p>
            <p>　　义和公主。</p>
            <p>　　饶安公主。</p>
            <p>　　盛唐公主。</p>
            <p>　　平原公主，薨咸通时，已而追封。</p>
            <p>　　唐阳公主。</p>
            <p>　　许昌庄肃公主，下嫁柳陟。薨中和时。</p>
            <p>　　丰阳公主。</p>
            <p>　　懿宗八女。</p>
            <p>　　卫国文懿公主，郭淑妃所生。始封同昌。下嫁韦保衡。咸通十年薨。帝既素所爱，自制挽歌，群臣毕和。又许百官祭以金贝、寓车、廞服，火之，民争取煨以汰宝。及葬，帝与妃坐延兴门，哭以过柩，仗卫弥数十里，冶金为俑，怪宝千计实墓中，与乳保同葬。追封及谥。</p>
            <p>　　安化公主。</p>
            <p>　　普康公主。</p>
            <p>　　昌元公主，薨咸通时。</p>
            <p>　　昌宁公主。</p>
            <p>　　金华公主。</p>
            <p>　　仁寿公主。</p>
            <p>　　永寿公主。</p>
            <p>　　僖宗二女。</p>
            <p>　　唐兴公主。</p>
            <p>　　永平公主。</p>
            <p>　　昭宗十一女。</p>
            <p>　　新安公主。</p>
            <p>　　平原公主，积善皇后所生。帝在凤翔，以主下嫁李茂贞子继</p>
            <p>　　偘，后谓不可。帝曰：&quot;不尔，我无安所！&quot;是日，宴内殿，茂贞坐帝东南，主拜殿上。继偘族兄弟皆西向立，主遍拜之。及帝还，硃全忠移茂贞书，取主还京师。</p>
            <p>　　信都公主。</p>
            <p>　　益昌公主。</p>
            <p>　　唐兴公主。</p>
            <p>　　德清公主。</p>
            <p>　　太康公主。</p>
            <p>　　永明公主，蚤薨。</p>
            <p>　　新兴公主。</p>
            <p>　　普安公主。</p>
            <p>　　乐平公主。</p>
            <p>　　赞曰：妇人内夫家，虽天姬之贵，史官犹外而不详。又僖、昭之乱，典策埃灭，故诸帝公主降日、薨年，粗得其概，亡者阙而不书。</p>
          </td>
        </tr>
      </table>
      <p>&nbsp;</p>
      <table width="460" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='95.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='97.htm'>下一页 </a></div>
                </td>
              </tr>
            </table>
            <p align=center>作者：[宋]欧阳修、宋祁 
            <hr width=90%>
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
          </td>
        </tr>
      </table>
      <p align="center" class="h">&nbsp; </p>
      </td>
  </tr>
  <tr> </tr>
</table>
<table width="776" border="0" cellspacing="0" cellpadding="0">
  <tr>
    <td>&nbsp;</td>
    <td width="476" height="20"><img src="bottom.gif" width="476" height="20"></td>
  </tr>
</table>
</body>
</html>
