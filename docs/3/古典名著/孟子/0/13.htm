<html>
<head>
<title>卷十二 告子章句下</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.jpg" topmargin="0" marginwidth="0" marginheight="0">
<table width="776" border="0" cellspacing="0" cellpadding="0" align="center" background="topbg.gif">
  <tr> 
    <td width="165"><img width="165" height="46" border="0" src="top1.gif"></td>
    <td align="right"><img src="top2.gif" width="38" height="46" border="0"></td>
  </tr>
</table>
<table border="0" cellpadding="0" cellspacing="0" width="776" align="center" background="tablebg.gif">
  <tr valign="middle"> 
    <td height="104" width="78"> 
      <p align="center" class="h"><img src="top3.gif" width="78" height="104"></p>
    </td>
    <td align="center" height="104" background="top3bg.gif" class="h">卷十二 告子章句下</td>
  </tr>
</table>
<table border="0" cellpadding="0" cellspacing="0" width="776" align="center" background="tablebg.gif">
  <tr valign="top"> 
    <td width="80"> 
      <p>&nbsp;</p>
      <table border="0" cellpadding="0" cellspacing="0" width="80">
        <tr valign="top"> 
          <td width="6"></td>
          <td width="24"><a href="content.htm"><img src="return.gif" width="24" height="71" border="0"></a></td>
          <td width="24"><a href="12.htm"><img src="last.gif" width="24" height="71" border="0"></a></td>
          <td width="24"><a href="14.htm"><img src="next.gif" width="24" height="71" border="0"></a></td>
        </tr>
      </table>
    </td>
    <td align="center" colspan="2"> 
      <table width="580" border="0" cellspacing="0" cellpadding="0" align="center">
        <tr> 
          <td> 
            <p>　　任人有问屋庐子曰：“礼与食孰重？”曰：“礼重。”<font style="FONT-SIZE: 9pt"><font color="#551A8B">任，平声。任，国名。屋庐子，名连，孟子弟子也。</font></font>“色与礼孰重？”<font style="FONT-SIZE: 9pt"><font color="#551A8B">任人复问也。</font></font>曰：“礼重。”曰：“以礼食，则饥而死；不以礼食，则得食，必以礼乎？亲迎，则不得妻；不亲迎，则得妻，必亲迎乎！”<font style="FONT-SIZE: 9pt"><font color="#551A8B">迎，去声。</font></font>屋庐子不能对，明日之邹以告孟子。孟子曰：“于答是也何有？<font style="FONT-SIZE: 9pt"><font color="#551A8B">于，如字。何有，不难也。</font></font>不揣其本而齐其末，方寸之木可使高于岑楼。<font style="FONT-SIZE: 9pt"><font color="#551A8B">揣，初委反。本，谓下。末，谓上。方寸之木至卑，喻食色。岑楼，楼之高锐似山者，至高，喻礼。若不取其下之平，而升寸木于岑楼之上，则寸木反高，岑楼反卑矣。</font></font>金重于羽者，岂谓一钩金与一舆羽之谓哉？<font style="FONT-SIZE: 9pt"><font color="#551A8B">钩，带钩也。金木重而带钩小，故轻，喻礼有轻于食色者；羽本轻而一舆多，故重，喻食色有重于礼者。</font></font>取食之重者，与礼之轻者而比之，奚翅食重？取色之重者，与礼之轻者而比之，奚翅色重？<font style="FONT-SIZE: 9pt"><font color="#551A8B">翅，与啻同，古字通用，施智反。礼食亲迎，礼之轻者也。饥而死以灭其性，不得妻而废人伦，食色之重者也。奚翅，犹言何但。言其相去悬绝，不但有轻重之差而已。</font></font>往应之曰：‘G兄之臂而夺之食，则得食；不G，则不得食，则将G之乎？u东家墙而搂其处子，则得妻；不搂，则不得妻，则将搂之乎？’”<font style="FONT-SIZE: 9pt"><font color="#551A8B">G，音轸。搂，音娄。G，戾也。搂，牵也。处子，处女也。此二者，礼与食色皆其重者，而以之相较，则礼为尤重也。此章言义理事物，其轻重固有大分，然于其中，又各自有轻重之别。圣贤于此，错综斟酌，毫发不差，固不肯枉尺而直寻，亦未尝胶柱而调瑟，所以断之，一视于理之当然而已矣。</font></font></p>
            <p>　　曹交问曰：“人皆可以为尧舜，有诸？”孟子曰：“然。”<font style="FONT-SIZE: 9pt"><font color="#551A8B">赵氏曰：“曹交，曹君之弟也。”人皆可以为尧舜，疑古语，或孟子所尝言也。</font></font>交闻文王十尺，汤九尺，今交九尺四寸以长，食粟而已，如何则可？”<font style="FONT-SIZE: 9pt"><font color="#551A8B">曹交问也。食粟而已，言无他材能也。</font></font>曰：“奚有于是？亦为之而已矣。有人于此，力不能胜一匹雏，则为无力人矣；今曰举百钧，则为有力人矣。然则举乌获之任，是亦为乌获而已矣。夫人岂以不胜为患哉？弗为耳。<font style="FONT-SIZE: 9pt"><font color="#551A8B">胜，平声。匹，字本作a，鸭也，从省作匹。礼记说“匹为鹜”是也。乌获，古之有力人也，能举移千钧。</font></font>徐行后长者谓之弟，疾行先长者谓之不弟。夫徐行者，岂人所不能哉？所不为也。尧舜之道，孝弟而已矣。<font style="FONT-SIZE: 9pt"><font color="#551A8B">后，去声。长，上声。先，去声。夫，音扶。陈氏曰：“孝弟者，人之良知良能，自然之性也。尧舜人伦之至，亦率是性而已。岂能加毫末于是哉？”杨氏曰：“尧舜之道大矣，而所以为之，乃在夫行止疾徐之闲，非有甚高难行之事也，百姓盖日用而不知耳。”</font></font>子服尧之服，诵尧之言，行尧之行，是尧而已矣；子服桀之服，诵桀之言，行桀之行，是桀而已矣。”<font style="FONT-SIZE: 9pt"><font color="#551A8B">之、行，并去声。言为善为恶，皆在我而已。详曹交之问。浅陋率，必其进见之时，礼貌衣冠言动之闲，多不循理，故孟子告之如此两节云</font></font>曰：“交得见于邹君，可以假馆，愿留而受业于门。”<font style="FONT-SIZE: 9pt"><font color="#551A8B">见，音现。假馆而后受业，又可见其求道之不笃。</font></font>曰：“夫道，若大路然，岂难知哉？人病不求耳。子归而求之，有余师。”<font style="FONT-SIZE: 9pt"><font color="#551A8B">夫，音扶。言道不难知，若归而求之事亲敬长之闲，则性分之内，万理皆备，随处发见，无不可师，不必留此而受业也。曹交事长之礼既不至，求道之心又不笃，故孟子教之以孝弟，而不容其受业。盖孔子余力学文之意，亦不屑之教诲也。</font></font><br>
              &nbsp;&nbsp;&nbsp; 公孙丑问曰：“高子曰：‘小弁，小人之诗也。’”孟子曰：“何以言之？”曰：“怨。”<font style="FONT-SIZE: 9pt"><font color="#551A8B">弁，音盘。高子，齐人也。小弁，小雅篇名。周幽王娶申后，生太子宜臼；又得褒姒，生伯服，而黜申后、废宜臼。于是宜臼之傅为作此诗，以叙其哀痛迫切之情也。</font></font>曰：“固哉，高叟之为诗也！有人于此，越人关弓而射之，则己谈笑而道之；无他，疏之也。其兄关弓而射之，则己垂涕泣而道之；无他，戚之也。小弁之怨，亲亲也。亲亲，仁也。固矣夫，高叟之为诗也！”<font style="FONT-SIZE: 9pt"><font color="#551A8B">关，与弯同。射，食亦反。夫，音扶。固，谓执滞不通也。为，犹治也。越，蛮夷国名。道，语也。亲亲之心，仁之发也。</font></font>曰：“凯风何以不怨？”<font style="FONT-SIZE: 9pt"><font color="#551A8B">凯风，邶风篇名。卫有七子之母，不能安其室，七子作此以自责也。</font></font>曰：“凯风，亲之过小者也；小弁，亲之过大者也。亲之过大而不怨，是愈疏也；亲之过小而怨，是不可矶也。愈疏，不孝也；不可矶，亦不孝也。<font style="FONT-SIZE: 9pt"><font color="#551A8B">矶，音机。矶，水激石也。不可矶，言微激之而遽怒也。</font></font>孔子曰：‘舜其至孝矣，五十而慕。’”<font style="FONT-SIZE: 9pt"><font color="#551A8B">言舜犹怨慕，小弁之怨，不为不孝也。赵氏曰：“生之膝下，一体而分。喘息呼吸，气通于亲。当亲而疏，怨慕号天。是以小弁之怨，未足为愆也。”</font></font></p>
            <p>　　宋窘之楚，孟子遇于石丘。<font style="FONT-SIZE: 9pt"><font color="#551A8B">荆口茎反。宋，姓；荆名。石丘，地名。</font></font>曰：“先生将何之？”<font style="FONT-SIZE: 9pt"><font color="#551A8B">赵氏曰：“学士年长者，故谓之先生。”</font></font>曰：“吾闻秦楚构兵，我将见楚王说而罢之。楚王不悦，我将见秦王说而罢之，二王我将有所遇焉。”<font style="FONT-SIZE: 9pt"><font color="#551A8B">说，音税。时宋痉接见楚王，恐其不悦，则将见秦王也。遇，合也。按庄子书：“有宋者，禁攻寝兵，救世之战。上说下教，强聒不舍。”疏云：“齐宣王时人。”以事考之，疑即此人也。</font></font>曰：“轲也请无问其详，愿闻其指。说之将何如？”曰：“我将言其不利也。”曰：“先生之志则大矣，先生之号则不可。<font style="FONT-SIZE: 9pt"><font color="#551A8B">徐氏曰：“能于战国扰攘之中，而以罢兵息民为说，其志可谓大矣；然以利为名，则不可也。”</font></font>先生以利说秦楚之王，秦楚之王悦于利，以罢三军之师，是三军之士乐罢而悦于利也。为人臣者怀利以事其君，为人子者怀利以事其父，为人弟者怀利以事其兄。是君臣、父子、兄弟终去仁义，怀利以相接，然而不亡者，未之有也。<font style="FONT-SIZE: 9pt"><font color="#551A8B">乐，音洛，下同。</font></font>先生以仁义说秦楚之王，秦楚之王悦于仁义，而罢三军之师，是三军之士乐罢而悦于仁义也。为人臣者怀仁义以事其君，为人子者怀仁义以事其父，为人弟者怀仁义以事其兄，是君臣、父子、兄弟去利，怀仁义以相接也。然而不王者，未之有也。何必曰利？”<font style="FONT-SIZE: 9pt"><font color="#551A8B">王，去声。此章言休兵息民，为事则一，然其心有义利之殊，而其效有兴亡之异，学者所当深察而明辨之也。</font></font><br>
              &nbsp;&nbsp;&nbsp; 孟子居邹，季任为任处守，以币交，受之而不报。处于平陆，储子为相，以币交，受之而不报。<font style="FONT-SIZE: 9pt"><font color="#551A8B">任，平声。相，去声，下同。赵氏曰：“季任，任君之弟。任君朝会于邻国，季任为之居守其国也。储子，齐相也。”不报者，来见则当报之，但以币交，则不必报也。</font></font>他日由邹之任，见季子；由平陆之齐，不见储子。屋庐子喜曰：“连得闲矣。”<font style="FONT-SIZE: 9pt"><font color="#551A8B">屋庐子知孟子之处此必有义理，故喜得其闲隙而问之。</font></font>问曰：“夫子之任见季子，之齐不见储子，为其为相与？”<font style="FONT-SIZE: 9pt"><font color="#551A8B">为其之为，去声，下同。与，平声。言储子但为齐相，不若季子摄守君位，故轻之邪？</font></font>曰：“非也。书曰：‘享多仪，仪不及物曰不享，惟不役志于享。’<font style="FONT-SIZE: 9pt"><font color="#551A8B">书周书洛诰之篇。享，奉上也。仪，礼也。物，币也。役，用也。言虽享而礼意不及其币，则是不享矣，以其不用志于享故也。</font></font>为其不成享也。”<font style="FONT-SIZE: 9pt"><font color="#551A8B">孟子释书意如此。</font></font>屋庐子悦。或问之。屋庐子曰：“季子不得之邹，储子得之平陆。”<font style="FONT-SIZE: 9pt"><font color="#551A8B">徐氏曰：“季子为君居守，不得往他国以见孟子，则以币交而礼意已备。储子为齐相，可以至齐之境内而不来见，则虽以币交，而礼意不及其物也。”</font></font></p>
            <p>　　淳于髡曰：“先名实者，为人也；后名实者，自为也。夫子在三卿之中，名实未加于上下而去之，仁者固如此乎？”<font style="FONT-SIZE: 9pt"><font color="#551A8B">先、后、为，皆去声。名，声誉也。实，事功也。言以名实为先而为之者，是有志于救民也；以名实为后而不为者，是欲独善其身者也。名实未加于上下，言上未能正其君，下未能济其民也。</font></font>孟子曰：“居下位，不以贤事不肖者，伯夷也；五就汤，五就桀者，伊尹也；不恶污君，不辞小官者，柳下惠也。三子者不同道，其趋一也。一者何也？曰：仁也。君子亦仁而已矣，何必同？”<font style="FONT-SIZE: 9pt"><font color="#551A8B">恶、趋，并去声。仁者，无私心而合天理之谓。杨氏曰：“伊尹之就汤，以三聘之勤也。其就桀也，汤进之也。汤岂有伐桀之意哉？其进伊尹以事之也，欲其悔过迁善而已。伊尹既就汤，则以汤之心为心矣；及其终也，人归之，天命之，不得已而伐之耳。若汤初求伊尹，即有伐桀之心，而伊尹遂相之以伐桀，是以取天下为心也。以取天下为心，岂圣人之心哉？”</font></font>曰：“鲁缪公之时，公仪子为政，子柳、子思为臣，鲁之削也滋甚。若是乎贤者之无益于国也！”<font style="FONT-SIZE: 9pt"><font color="#551A8B">公仪子，名休，为鲁相。子柳，泄柳也。削，地见侵夺也。髡讥孟子虽不去，亦未必能有为也。</font></font>曰：“虞不用百里奚而亡，秦穆公用之而霸。不用贤则亡，削何可得与？”<font style="FONT-SIZE: 9pt"><font color="#551A8B">与，平声。百里奚，事见前篇。</font></font>曰：“昔者王豹处于淇，而河西善讴；绵驹处于高唐，而齐右善歌；华周、杞梁之妻善哭其夫，而变国俗。有诸内必形诸外。为其事而无其功者，髡未尝睹之也。是故无贤者也，有则髡必识之。”<font style="FONT-SIZE: 9pt"><font color="#551A8B">华，去声。王豹，卫人，善讴。淇，水名。绵驹，齐人，善歌。高唐，齐西邑。华周、杞梁，二人皆齐臣，战死于莒。其妻哭之哀，国俗化之皆善哭。髡以此讥孟子仕齐无功，未足为贤也。</font></font>曰：“孔子为鲁司寇，不用，从而祭，燔肉不至，不税冕而行。不知者以为为肉也。其知者以为为无礼也。乃孔子则欲以微罪行，不欲为苟去。君子之所为，众人固不识也。”<font style="FONT-SIZE: 9pt"><font color="#551A8B">税，音脱。为肉、为无之为，并去声。按史记：“孔子为鲁司寇，摄行相事。齐人闻而惧，于是以女乐遗鲁君。季桓子与鲁君往观之，怠于政事。子路曰：‘夫子可以行矣。’孔子曰：‘鲁今且郊，如致于大夫，则吾犹可以止。’桓子卒受齐女乐，郊又不致俎于大夫，孔子遂行。”孟子言以为为肉者，固不足道；以为为无礼，则亦未为深知孔子者。盖圣人于父母之国，不欲显其君相之失，又不欲为无故而苟去，故不以女乐去，而以肉行。其见几明决，而用意忠厚，固非众人所能识也。然则孟子之所为，岂髡之所能识哉？尹氏曰：“淳于髡未尝知仁，亦〔一〕未尝识贤也，宜乎其言若是。”</font></font><font style="FONT-SIZE: 9pt"><font color="#551A8B">〔一〕“亦”原作“而”，据清仿宋大字本改。</font></font></p>
            <p>　　孟子曰：“五霸者，三王之罪人也；今之诸侯，五霸之罪人也；今之大夫，今之诸侯之罪人也。<font style="FONT-SIZE: 9pt"><font color="#551A8B">赵氏曰：“五霸：齐桓、晋文、秦穆、宋襄、楚庄也。三王，夏禹、商汤、周文、武也。”丁氏曰：“夏昆吾，商大彭、豕韦，周齐桓、晋文，谓之五霸。”</font></font>天子适诸侯曰巡狩，诸侯朝于天子曰述职。春省耕而补不足，秋省敛而助不给。入其疆，土地辟，田野治，养老尊贤，俊杰在位，则有庆，庆以地。入其疆，土地荒芜，遗老失贤，掊克在位，则有让。一不朝，则贬其爵；再不朝，则削其地；三不朝，则六师移之。是故天子讨而不伐，诸侯伐而不讨。五霸者，搂诸侯以伐诸侯者也，故曰：五霸者，三王之罪人也。<font style="FONT-SIZE: 9pt"><font color="#551A8B">朝，音潮。辟，与辟同。治，去声。庆，赏也，益其地以赏之也。掊克，聚敛也。让，责也。移之者，诛其人而变置之也。讨者，出命以讨其罪，而使方伯连帅帅诸侯以伐之也。伐者奉天子之命，声其罪而伐之也。搂，牵也。五霸牵诸侯以伐诸侯，不用天子之命也。自入其疆至则有让，言巡狩之事；自一不朝至六师移之，言述职之事。</font></font>五霸，桓公为盛。葵丘之会诸侯，束牲、载书而不歃血。初命曰：‘诛不孝，无易树子，无以妾为妻。’再命曰：‘尊贤育才，以彰有德。’三命曰：‘敬老慈幼，无忘宾旅。’四命曰：‘士无世官，官事无摄，取士必得，无专杀大夫。’五命曰：‘无曲防，无遏籴，无有封而不告。’曰：‘凡我同盟之人，既盟之后，言归于好。’今之诸侯，皆犯此五禁，故曰：今之诸侯，五霸之罪人也。<font style="FONT-SIZE: 9pt"><font color="#551A8B">歃，所洽反。籴，音狄。好，去声。按春秋传：“僖公九年，葵丘之会，陈牲而不杀。读书加于牲上，壹明天子之禁。”树，立也。已立世子，不得擅易。初命三事，所以修身正家之要也。宾，宾客也。旅，行旅也。皆当有以待之，不可忽忘也。士世禄而不世官，恐其未必贤也。官事无摄，当广求贤才以充之，不可以阙人废事也。取士必得，必得其人也。无专杀大夫，有罪则请命于天子而后杀之也。无曲防，不得曲为堤防，壅泉〔一〕激水，以专小利，病邻国也。无遏籴，邻国凶荒，不得闭籴也。无有封而不告者，不得专封国邑而不告天子也。</font></font>长君之恶其罪小，逢君之恶其罪大。今之大夫，皆逢君之恶，故曰：今之大夫，今之诸侯之罪人也。”<font style="FONT-SIZE: 9pt"><font color="#551A8B">长，上声。君有过不能谏，又顺之者，长君之恶也。君之过未萌，而先意导之者，逢君之恶也。林氏曰：“邵子有言：‘治春秋者，不先治五霸之功罪，则事</font></font><font style="FONT-SIZE: 9pt"><font color="#551A8B">无统理，而不得圣人之心。春秋之闲，有功者未有大于五霸，有过者亦未有大于五霸。故五霸者，功之首，罪之魁也。’孟子此章之义，其若此也与？然五霸得罪于三王，今之诸侯得罪于五霸，皆出于异世，故得以逃其罪。至于今之大夫，其得罪于今之诸侯，则同时矣；而诸侯非惟莫之罪也，乃反以为良臣而厚礼之。不以为罪而反以为功，何其谬哉！”</font></font><font style="FONT-SIZE: 9pt"><font color="#551A8B">〔一〕“泉”原作“水”，据清仿宋大字本改。按说文：“泉，水原（源）也。”“壅泉”即下文“专小利”，“激水”即下文“病邻国”。</font></font></p>
            <p>　　鲁欲使慎子为将军。<font style="FONT-SIZE: 9pt"><font color="#551A8B">慎子，鲁臣。</font></font>孟子曰：“不教民而用之，谓之殃民。殃民者，不容于尧舜之世。<font style="FONT-SIZE: 9pt"><font color="#551A8B">教民者，教之礼义，使知入事父兄，出事长上也。用之，使之战也。</font></font>一战胜齐，遂有南阳，然且不可。”<font style="FONT-SIZE: 9pt"><font color="#551A8B">是时鲁盖欲使慎子伐齐，取南阳也。故孟子言就使慎子善战有功如此，且犹不可。</font></font>慎子勃然不悦曰：“此则滑厘所不识也。”<font style="FONT-SIZE: 9pt"><font color="#551A8B">滑，音骨。滑厘，慎子名。</font></font>曰：“吾明告子。天子之地方千里；不千里，不足以待诸侯。诸侯之地方百里；不百里，不足以守宗庙之典籍。<font style="FONT-SIZE: 9pt"><font color="#551A8B">待诸侯，谓待其朝觐聘问之礼。宗庙典籍，祭祀会同之常制也。</font></font>周公之封于鲁，为方百里也；地非不足，而俭于百里。太公之封于齐也，亦为方百里也；地非不足也，而俭于百里。<font style="FONT-SIZE: 9pt"><font color="#551A8B">二公有大勋劳于天下，而其封国不过百里。俭，止而不过之意也。</font></font>今鲁方百里者五，子以为有王者作，则鲁在所损乎？在所益乎？<font style="FONT-SIZE: 9pt"><font color="#551A8B">鲁地之大，皆胀绦」而得之。有王者作，则必在所损矣。</font></font>徒取诸彼以与此，然且仁者不为，况于杀人以求之乎？<font style="FONT-SIZE: 9pt"><font color="#551A8B">徒，空也，言不杀人而取之也。</font></font>君子之事君也，务引其君以当道，志于仁而已。”<font style="FONT-SIZE: 9pt"><font color="#551A8B">当道，谓事合于理，志仁，谓心在于仁。</font></font></p>
            <p>　　孟子曰：“今之事君者曰：‘我能为君辟土地，充府库。’今之所谓良臣，古之所谓民贼也。君不乡道，不志于仁，而求富之，是富桀也。<font style="FONT-SIZE: 9pt"><font color="#551A8B">为，去声。辟，与辟同。乡，与向同，下皆同。辟，开垦也。</font></font>‘我能为君约与国，战必克。’今之所谓良臣，古之所谓民贼也。君不乡道，不志于仁，而求为之强战，是辅桀也。<font style="FONT-SIZE: 9pt"><font color="#551A8B">约，要结也。与国，和好相与之国也。</font></font>由今之道，无变今之俗，虽与之天下，不能一朝居也。”<font style="FONT-SIZE: 9pt"><font color="#551A8B">言必争夺而至于危亡也。</font></font><br>
              &nbsp;&nbsp;&nbsp; </p>
            <p>　　白圭曰：“吾欲二十而取一，何如？”<font style="FONT-SIZE: 9pt"><font color="#551A8B">白圭，名丹，周人也。欲更税法，二十分而取其一分。林氏曰：“按史记：白圭能薄饮食，忍嗜欲，与童仆同苦乐。乐观时变，人弃我取，人取我与，以此居积致富。其为此论，盖欲以其术施之国家也。”</font></font>孟子曰：“子之道，貉道也。<font style="FONT-SIZE: 9pt"><font color="#551A8B">貉，音陌。貉，北方夷狄之国名也。</font></font>万室之国，一人陶，则可乎？”曰：“不可，器不足用也。”<font style="FONT-SIZE: 9pt"><font color="#551A8B">孟子设喻以诘圭，而圭亦知其不可也。</font></font>曰：“夫貉，五谷不生，惟黍生之。无城郭、宫室、宗庙、祭祀之礼，无诸侯币帛饔飧，无百官有司，故二十取一而足也。<font style="FONT-SIZE: 9pt"><font color="#551A8B">夫，音扶。北方地寒，不生五谷，黍早熟，故生之。饔飧，以饮食馈客之礼也。</font></font>今居中国，去人伦，无君子，如之何其可也？<font style="FONT-SIZE: 9pt"><font color="#551A8B">无君臣、祭祀、交际之礼，是去人伦；无百官有司，是无君子。</font></font>陶以寡，且不可以为国，况无君子乎？<font style="FONT-SIZE: 9pt"><font color="#551A8B">因其辞以折之。</font></font>欲轻之于尧舜之道者，大貉小貉也；欲重之于尧舜之道者，大桀小桀也。”<font style="FONT-SIZE: 9pt"><font color="#551A8B">什一而税，尧舜之道也。多则桀，寡则貉。今欲轻重之，则是小貉、小桀而已。</font></font></p>
            <p>　　白圭曰：“丹之治水也愈于禹。”<font style="FONT-SIZE: 9pt"><font color="#551A8B">赵氏曰：“当时诸侯有小水，白圭为之筑堤，壅而注之他国。”</font></font>孟子曰：“子过矣。禹之治水，水之道也。<font style="FONT-SIZE: 9pt"><font color="#551A8B">顺水之性也。</font></font>是故禹以四海为壑，今吾子以邻国为壑。<font style="FONT-SIZE: 9pt"><font color="#551A8B">壑，受水处也。</font></font>水逆行，谓之洚水。洚水者，洪水也，仁人之所恶也。吾子过矣。”<font style="FONT-SIZE: 9pt"><font color="#551A8B">恶，去声。水逆行者，下流壅塞，故水逆流，今乃壅水以害人，则与洪水之灾无异矣。</font></font></p>
            <p>　　孟子曰：“君子不亮，恶乎执？”恶，平声。亮，信也，与谅同。恶乎执，言凡事苟且，无所执持也。</p>
            <p>　　鲁欲使乐正子为政。孟子曰：“吾闻之，喜而不寐。”<font style="FONT-SIZE: 9pt"><font color="#551A8B">喜其道之得行。</font></font>公孙丑曰：“乐正子强乎？”曰：“否。”“有知虑乎？”曰：“否。”“多闻识乎？”曰：“否。”<font style="FONT-SIZE: 9pt"><font color="#551A8B">知，去声。此三者，皆当世之所尚，而乐正子之所短，故丑疑而历问之。</font></font>“然则奚为喜而不寐？”<font style="FONT-SIZE: 9pt"><font color="#551A8B">丑问也。</font></font>曰：“其为人也好善。”<font style="FONT-SIZE: 9pt"><font color="#551A8B">好，去声，下同。</font></font>“好善足乎？”<font style="FONT-SIZE: 9pt"><font color="#551A8B">丑问也。</font></font>曰：“好善优于天下，而况鲁国乎？<font style="FONT-SIZE: 9pt"><font color="#551A8B">优，有余裕也。言虽治天下，尚有余力也。</font></font>夫苟好善，则四海之内，皆将轻千里而来告之以善。<font style="FONT-SIZE: 9pt"><font color="#551A8B">夫，音扶，下同。轻，易也，言不以千里为难也。</font></font>夫苟不好善，则人将曰：‘，予既已知之矣。’之声音颜色，距人于千里之外。士止于千里之外，则谗谄面谀之人至矣。与谗谄面谀之人居，国欲治，可得乎？”<font style="FONT-SIZE: 9pt"><font color="#551A8B">，音移。治，去声。，自足其智，不嗜善言之貌。君子小人，迭为消长。直谅多闻之士远，则谗谄面谀之人至，理势然也。此章言为政，不在于用一己之长，而贵于有以来天下之善。</font></font></p>
            <p>　　陈子曰：“古之君子何如则仕？”孟子曰：“所就三，所去三。<font style="FONT-SIZE: 9pt"><font color="#551A8B">其目在下。</font></font>迎之致敬以有礼，言将行其言也，则就之；礼貌未衰，言弗行也，则去之。<font style="FONT-SIZE: 9pt"><font color="#551A8B">所谓见行可之仕，若孔子于季桓子是也。受女乐而不朝，则去之矣。</font></font>其次，虽未行其言也，迎之致敬以有礼，则就之；礼貌衰，则去之。<font style="FONT-SIZE: 9pt"><font color="#551A8B">所谓际可之仕，若孔子于卫灵公是也。故与公游于囿，公仰视蜚e而后去之。</font></font>其下，朝不食，夕不食，饥饿不能出门户。君闻之曰：‘吾大者不能行其道，又不能从其言也，使饥饿于我土地，吾耻之。’周之，亦可受也，免死而已矣。”<font style="FONT-SIZE: 9pt"><font color="#551A8B">所谓公养之仕也。君之于民，固有周之之义，况此又有悔过之言，所以可受。然未至于饥饿不能出门户，则犹不受也。其曰免死而已，则其所受亦有节矣。</font></font></p>
            <p>　　孟子曰：“舜发于畎亩之中，傅说举于版筑之闲，胶鬲举于鱼盐之中，管夷吾举于士，孙叔敖举于海，百里奚举于市。<font style="FONT-SIZE: 9pt"><font color="#551A8B">说，音悦。舜耕历山，三十登庸。说筑傅严，武丁举之。胶鬲遭乱，鬻贩鱼盐，文王举之。管仲囚于士官，桓公举以相国。孙叔敖隐处海滨，楚庄王举之为令尹。百里奚事见前篇。</font></font>故天将降大任于是人也，必先苦其心志，劳其筋骨，饿其体肤，空乏其身，行拂乱其所为，所以动心忍性，曾益其所不能。<font style="FONT-SIZE: 9pt"><font color="#551A8B">曾，与增同。降大任，使之任大事也，若舜以下是也。空，穷也。乏，绝也。拂，戾也，言使之所为不遂，多背戾也。动心忍性，谓竦动其心，坚忍其性也。然所谓性，亦指气禀食色而言耳。程子曰：“若要熟，也须从这里过。”</font></font>人恒过，然后能改；困于心，衡于虑，而后作；征于色，发于声，而后喻。<font style="FONT-SIZE: 9pt"><font color="#551A8B">衡，与横同。恒，常也。犹言大率也。横，不顺也。作，奋起也。征，验也。喻，晓也。此又言中人之性，常必有过，然后能改。盖不能谨于平日，故必事势穷蹙，以至困于心，横于虑，然后能奋发而兴起；不能烛于几微，故必事理暴着，以至验于人之色，发于人之声，然后能警悟而通晓也。</font></font>入则无法家拂士，出则无敌国外患者，国恒亡。<font style="FONT-SIZE: 9pt"><font color="#551A8B">拂，与弼同。此言国亦然也。法家，法度之世臣也。拂士，辅弼之贤士也。</font></font>然后知生于忧患而死于安乐也。”<font style="FONT-SIZE: 9pt"><font color="#551A8B">乐，音洛。以上文观之，则知人之生全，出于忧患，而死亡由于安乐矣。尹氏曰：“言困穷拂郁，能坚人之志，而熟人之仁，以安乐失之者多矣。”</font></font></p>
            <p>　　孟子曰：“教亦多术矣，予不屑之教诲也者，是亦教诲之而已矣。”<font style="FONT-SIZE: 9pt"><font color="#551A8B">多术，言非一端。屑，洁也。不以其人为洁而拒绝之，所谓不屑之教诲也。其人若能感此，退自修省，则是亦我教诲之也。尹氏曰：“言或抑或扬，或与或不与，各因其材而笃之，无非教也。”</font></font></p>
            </td>
        </tr>
      </table>
      <br>
      <table width="463" border="0" cellspacing="0" cellpadding="0" align="center">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='12.htm'>上一卷</a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='14.htm'>下一卷</a></div>
                </td>
              </tr>
            </table>
            <p align=center>□ 作者：孟子及其弟子 
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
  </tr>
</table>
</body>
</html>

