<html>
<head>
<title>卷十一　告子章句上</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.jpg" topmargin="0" marginwidth="0" marginheight="0">
<table width="776" border="0" cellspacing="0" cellpadding="0" align="center" background="topbg.gif">
  <tr> 
    <td width="165"><img width="165" height="46" border="0" src="top1.gif"></td>
    <td align="right"><img src="top2.gif" width="38" height="46" border="0"></td>
  </tr>
</table>
<table border="0" cellpadding="0" cellspacing="0" width="776" align="center" background="tablebg.gif">
  <tr valign="middle"> 
    <td height="104" width="78"> 
      <p align="center" class="h"><img src="top3.gif" width="78" height="104"></p>
    </td>
    <td align="center" height="104" background="top3bg.gif" class="h">卷十一　告子章句上</td>
  </tr>
</table>
<table border="0" cellpadding="0" cellspacing="0" width="776" align="center" background="tablebg.gif">
  <tr valign="top"> 
    <td width="80"> 
      <p>&nbsp;</p>
      <table border="0" cellpadding="0" cellspacing="0" width="80">
        <tr valign="top"> 
          <td width="6"></td>
          <td width="24"><a href="content.htm"><img src="return.gif" width="24" height="71" border="0"></a></td>
          <td width="24"><a href="11.htm"><img src="last.gif" width="24" height="71" border="0"></a></td>
          <td width="24"><a href="13.htm"><img src="next.gif" width="24" height="71" border="0"></a></td>
        </tr>
      </table>
    </td>
    <td align="center" colspan="2"> 
      <table width="580" border="0" cellspacing="0" cellpadding="0" align="center">
        <tr> 
          <td>
            <div align="center"></div>
            <p>　　告子曰：“性，犹杞柳也；义，犹桮桊也。以人性为仁义，犹以杞柳为桮桊。”<font style="FONT-SIZE: 9pt"><font color="#551A8B">桮，音杯。桊，丘圆反。性者，人生所?之天理也。杞柳，柜柳。桮桊，屈木所为，若卮匜之属。告子言人性本无仁义，必待矫揉而后成，如荀子性恶之说也。</font></font>孟子曰：“子能顺杞柳之性而以为桮桊乎？将戕贼杞柳而后以为桮桊也？如将戕贼杞柳而以为桮桊，则亦将戕贼人以为仁义与？率天下之人而祸仁义者，必子之言夫！”<font style="FONT-SIZE: 9pt"><font color="#551A8B">戕，音墙。与，平声。夫，音扶。言如此，则天下之人皆以仁义为害性而不肯为，是因子之言而为仁义之祸也。</font></font></p>
            <p>　　告子曰：“性犹湍水也，决诸东方则东流，袂诸西方则西流。人性之无分于善不善也，犹水之无分于东西也。”<font style="FONT-SIZE: 9pt"><font color="#551A8B">湍，他端反。湍，波流潆回之貌也。告子因前说而小变之，近于扬子善恶混之说。</font></font>孟子曰：“水信无分于东西。无分于上下乎？人性之善也，犹水之就下也。人无有不善，水无有不下。<font style="FONT-SIZE: 9pt"><font color="#551A8B">言水诚不分东西矣，然岂不分上下乎？性即天理，未有不善者也。</font></font>今夫水，搏而跃之，可使过颡；激而行之，可使在山。是岂水之性哉？其势则然也。人之可使为不善，其性亦犹是也。”<font style="FONT-SIZE: 9pt"><font color="#551A8B">夫，音扶。搏，补各反。搏，击也。跃，跳也。颡，额也。水之过额在山，皆不就下也。然其本性未尝不就下，但为博激所使而逆其性耳。此章言性本善，故顺之而无不善；本无恶，故反之而后为恶，非本无定体，而可以无所不为也。</font></font></p>
            <p>　　告子曰：“生之谓性。”<font style="FONT-SIZE: 9pt"><font color="#551A8B">生，指人物之所以知觉运动者而言。告子论性，前后四章，语虽不同，然其大指不外乎此，与近世佛氏所谓作用是性者略相似。</font></font>孟子曰：“生之谓性也，犹白之谓白与？”曰：“然。”“白羽之白也，犹白雪之白；白雪之白，犹白玉之白与？”曰：“然。”<font style="FONT-SIZE: 9pt"><font color="#551A8B">与，平声。下同。白之谓白，犹言凡物之白者，同谓之白，更无差别也。白羽以下，孟子再问而告子曰然，则是谓凡有生者同是一性矣。</font></font>“然则犬之性，犹牛之性；牛之性，犹人之性与？”<font style="FONT-SIZE: 9pt"><font color="#551A8B">孟子又言若果如此，则犬牛与人皆有知觉，皆能运动，其性皆无以异矣，于是告子自知其说之非而不能对也。愚按：性者，人之所得于天之理也；生者，人之所得于天之气也。性，形而上者也；气，形而下者也。人物之生，莫不有是性，亦莫不有是气。然以气言之，则知觉运动，人与物若不异也；以理言之，则仁义礼智之?岂物之所得而全哉？此人之性所以无不善，而为万物之灵也。告子不知性之为理，而以所谓气者当之，是以杞柳湍水之喻，食色无善无不善之说，纵横缪戾，纷纭舛错，而此章之误乃其本根。所以然者，盖徒知知觉运动之蠢然者，人与物同；而不知仁义礼智之粹然者，人与物异也。孟子以是折之，其义精矣。</font></font></p>
            <p>　　告子曰：“食色，性也。仁，内也，非外也；义，外也，非内也。”<font style="FONT-SIZE: 9pt"><font color="#551A8B">告子以人之知觉运动者为性，故言人之甘食悦色者即其性。故仁爱之心生于内，而事物之宜由乎外。学者但当用力于仁，而不必求合于义也。</font></font>孟子曰：“何以谓仁内义外也？”曰：“彼长而我长之，非有长于我也；犹彼白而我白之，从其白于外也，故谓之外也。”<font style="FONT-SIZE: 9pt"><font color="#551A8B">长，上声，下同。我长之，我以彼为长也；我白之，我以彼为白也。</font></font>曰：“异于白马之白也，无以异于白人之白也；不识长马之长也，无以异于长人之长与？且谓长者义乎？长之者义乎？”<font style="FONT-SIZE: 9pt"><font color="#551A8B">与，平声，下同。张氏曰：“上异于二字疑衍。”李氏曰：“或有阙文焉。”愚按：白马白人，所谓彼白而我白之也；长马长人，所谓彼长而我长之也。白马白人不异，而长马长人不同，是乃所谓义也。义不在彼之长，而在我长之之心，则义之非外明矣。</font></font>曰：“吾弟则爱之，秦人之弟则不爱也，是以我为悦者也，故谓之内。长楚人之长，亦长吾之长，是以长为悦者也，故谓之外也。”<font style="FONT-SIZE: 9pt"><font color="#551A8B">言爱主于我，故仁在内；敬主于长，故义在外。</font></font>曰：“耆秦人之炙，无以异于耆吾炙。夫物则亦有然者也，然则耆炙亦有外与？”<font style="FONT-SIZE: 9pt"><font color="#551A8B">耆，与嗜同。夫，音扶。言长之耆之，皆出于心也。林氏曰：“告子以食色为性，故因其所明者而通之。”自篇首至此四章，告子之辩屡屈，而屡变其说以求胜，卒不闻其能自反而有所疑也。此正其所谓不得于言勿求于心者，所以卒于卤莽而不得其正也。</font></font></p>
            <p>　　孟季子问公都子曰：“何以谓义内也？”<font style="FONT-SIZE: 9pt"><font color="#551A8B">孟季子，疑孟仲子之弟也。盖闻孟子之言而未达，故私论之。</font></font>曰：“行吾敬，故谓之内也。”<font style="FONT-SIZE: 9pt"><font color="#551A8B">所敬之人虽在外，然知其当敬而行吾心之敬以敬之，则不在外也。</font></font>“乡人长于伯兄一岁，则谁敬？”曰：“敬兄。”“酌则谁先？”曰：“先酌乡人。”“所敬在此，所长在彼，果在外，非由内也。”<font style="FONT-SIZE: 9pt"><font color="#551A8B">长，上声。伯，长也。酌，酌酒也。此皆季子问、公都子答，而季子又言，如此则敬长之心，果不由中出也。</font></font>公都子不能答，以告孟子。孟子曰：“敬叔父乎？敬弟乎？彼将曰‘敬叔父’。曰：‘弟为尸，则谁敬？’彼将曰‘敬弟。’子曰：‘恶在其敬叔父也？’彼将曰‘在位故也。’子亦曰：‘在位故也。庸敬在兄，斯须之敬在乡人。’”<font style="FONT-SIZE: 9pt"><font color="#551A8B">恶，平声。尸，祭祀所主以象神，虽子弟为之，然敬之当如祖考也。在位，弟在尸位，乡人在宾客之位也。庸，常也。斯须，暂时也。言因时制宜，皆由中出也。</font></font>季子闻之曰：“敬叔父则敬，敬弟则敬，果在外，非由内也。”公都子曰：“冬日则饮汤，夏日则饮水，然则饮食亦在外也？”<font style="FONT-SIZE: 9pt"><font color="#551A8B">此亦上章耆炙之意。范氏曰：“二章问答，大指略同，皆反复譬喻以晓当世，使明仁义之在内，则知人之性善，而皆可以为尧舜矣。”</font></font></p>
            <p>　　公都子曰：“告子曰：‘性无善无不善也。’<font style="FONT-SIZE: 9pt"><font color="#551A8B">此亦“生之谓性、食色性也”之意，近世苏氏、胡氏之说盖如此。</font></font>或曰：‘性可以为善，可以为不善；是故文武兴，则民好善；幽厉兴，则民好暴。’<font style="FONT-SIZE: 9pt"><font color="#551A8B">好，去声。此即湍水之说也。</font></font>或曰：‘有性善，有性不善；是故以尧为君而有象，以瞽瞍为父而有舜；以纣为兄之子且以为君，而有微子启、王子比干。’<font style="FONT-SIZE: 9pt"><font color="#551A8B">韩子性有三品之说盖如此。按此文，则微子、比干皆纣之叔父，而书称微子为商王元子，疑此或有误字。</font></font>今曰‘性善’，然则彼皆非与？”<font style="FONT-SIZE: 9pt"><font color="#551A8B">与，平声。</font></font>孟子曰：“乃若其情，则可以为善矣，乃所谓善也。<font style="FONT-SIZE: 9pt"><font color="#551A8B">乃若，发语辞。情者，性之动也。人之情，本但可以为善而不可以为恶，则性之本善可知矣。</font></font>若夫为不善，非才之罪也。<font style="FONT-SIZE: 9pt"><font color="#551A8B">夫，音扶。才，犹材质，人之能也。人有是性，则有是才，性既善则才亦善。人之为不善，乃物欲陷溺而然，非其才之罪也。</font></font>恻隐之心，人皆有之；羞恶之心，人皆有之；恭敬之心，人皆有之；是非之心，人皆有之。恻隐之心，仁也；羞恶之心，义也；恭敬之心，礼也；是非之心，智也。仁义礼智，非由外铄我也，我固有之也，弗思耳矣。故曰：‘求则得之，舍则失之。’或相倍蓰而无算者，不能尽其才者也。<font style="FONT-SIZE: 9pt"><font color="#551A8B">恶，去声。舍，上声。蓰，音师。恭者，敬之发于外者也；敬者，恭之主于中者也。铄，以火销金之名，自外以至内也。算，数也。言四者之心人所固有，但人自不思而求之耳，所以善恶相去之远，由不思不求而不能扩充以尽其才也。前篇言是四者为仁义礼智之端，而此不言端者，彼欲其扩而充之，此直因用以着其本体，故言有不同耳。</font></font>诗曰：‘天生蒸民，有物有则。民之秉夷，好是懿德。’孔子曰：‘为此诗者，其知道乎！故有物必有则，民之秉夷也，故好是懿德。’”<font style="FONT-SIZE: 9pt"><font color="#551A8B">好，去声。诗大雅烝民之篇。蒸，诗作烝，众也。物，事也。则，法也。夷，诗作彝，常也。懿，美也。有物必有法：如有耳目，则有聪明之德；有父子，则有慈孝之心，是民所秉执之常性也，故人之情无不好此懿德者。以此观之，则人性之善可见，而公都子所问之三说，皆不辩而自明矣。程子曰：“性即理也，理则尧舜至于涂人一也。才?于气，气有清浊，?其清者为贤，?其浊者为愚。学而知之，则气无清浊，皆可至于善而复性之本，汤武身之是也。孔子所言下愚不移者，则自暴自弃之人也。”又曰：“论性不论气，不备；论气不论性，不明，二之则不是。”张子曰：“形而后有气质之性，善反之则天地之性存焉。故气质之性，君子有弗性者焉。”愚按：程子此说才字，与孟子本文小异。盖孟子专指其发于性者言之，故以为才无不善；程子兼指其?于气者言之，则人之才固有昏明强弱之不同矣，张子所谓气质之性是也。二说虽殊，各有所当，然以事理考之，程子为密。盖气质所?虽有不善，而不害性之本善；性虽本善，而不可以无省察矫揉之功，学者所当深玩也。</font></font></p>
            <p>　　孟子曰：“富岁，子弟多赖；凶岁，子弟多暴，非天之降才尔殊也，其所以陷溺其心者然也。<font style="FONT-SIZE: 9pt"><font color="#551A8B">富岁，丰年也。赖，借也。丰年衣食饶足，故有所顾借而为善；凶年衣食不足，故有以陷溺其心而为暴。</font></font>今夫麰麦，播种而耰之，其地同，树之时又同，浡然而生，至于日至之时，皆熟矣。虽有不同，则地有肥硗，雨露之养，人事之不齐也。<font style="FONT-SIZE: 9pt"><font color="#551A8B">夫，音扶。麰，音牟。耰，音忧。硗，苦交反。麰，大麦也。耰，覆种也。日至之时，谓当成熟之期也。硗，瘠薄也。</font></font>故凡同类者，举相似也，何独至于人而疑之？圣人与我同类者。<font style="FONT-SIZE: 9pt"><font color="#551A8B">圣人亦人耳，其性之善，无不同也。</font></font>故龙子曰：‘不知足而为屦，我知其不为蒉也。’屦之相似，天下之足同也。<font style="FONT-SIZE: 9pt"><font color="#551A8B">蒉，音匮。蒉，草器也。不知人足之大小而为之屦，虽未必适中，然必似足形，不至成蒉也。</font></font>口之于味，有同耆也。易牙先得我口之所耆者也。如使口之于味也，其性与人殊，若犬马之与我不同类也，则天下何耆皆从易牙之于味也？至于味，天下期于易牙，是天下之口相似也<font style="FONT-SIZE: 9pt"><font color="#551A8B">耆，与嗜同，下同。易牙，古之知味者。言易牙所调之味，则天下皆以为美也。</font></font>惟耳亦然。至于声，天下期于师旷，是天下之耳相似也。<font style="FONT-SIZE: 9pt"><font color="#551A8B">师旷，能审音者也。言师旷所和之音，则天下皆以为美也。</font></font>惟目亦然。至于子都，天下莫不知其姣也。不知子都之姣者，无目者也。<font style="FONT-SIZE: 9pt"><font color="#551A8B">姣，古卯反。子都，古之美人也。妏，好也。</font></font>故曰：口之于味也，有同耆焉；耳之于声也，有同听焉；目之于色也，有同美焉。至于心，独无所同然乎？心之所同然者何也？谓理也，义也。圣人先得我心之所同然耳。故理义之悦我心，犹刍豢之悦我口。”<font style="FONT-SIZE: 9pt"><font color="#551A8B">然，犹可也。草食曰刍，牛羊是也；谷食曰豢，犬豕是也。程子曰：“在物为理，处物为义，体用之谓也。孟子言人心无不悦理义者，但圣人则先知先觉乎此耳，非有以异于人也。”程子又曰：“理义之悦我心，犹刍豢之悦我口，此语亲切有味。须实体察得理义之悦心，真犹刍豢之悦口，始得。”</font></font></p>
            <p>　　孟子曰：“牛山之木尝美矣，以其郊于大国也，斧斤伐之，可以为美乎？是其日夜之所息，雨露之所润，非无萌櫱之生焉，牛羊又从而牧之，是以若彼濯濯也。人见其濯濯也，以为未尝有材焉，此岂山之性也哉？<font style="FONT-SIZE: 9pt"><font color="#551A8B">櫱，五割反。牛山，齐之东南山也。邑外谓之郊，言牛山之木，前此固尝美矣，今为大国之郊，伐之者众，故失其美耳。息，生长也。日夜之所息，谓气化流行未尝间断，故日夜之闲，凡物皆有所生长也，萌，芽也。櫱，芽之旁出者也。濯濯，光洁之貌。材，材木也。言山木虽伐，犹有萌櫱，而牛羊又从而害之，是以至于光洁而无草木也。</font></font>虽存乎人者，岂无仁义之心哉？其所以放其良心者，亦犹斧斤之于木也，旦旦而伐之，可以为美乎？其日夜之所息，平旦之气，其好恶与人相近也者几希，则其旦昼之所为，有梏亡之矣。梏之反复，则其夜气不足以存；夜气不足以存，则其违禽兽不远矣。人见其禽兽也，而以为未尝有才焉者，是岂人之情也哉？<font style="FONT-SIZE: 9pt"><font color="#551A8B">好、恶，并去声。良心者，本然之善心，即所谓仁义之心也。平旦之气，谓未与物接之时，清明之气也。好恶与人相近，言得人心之所同然也。几希，不多也。梏，械也。反复，展转也。言人之良心虽已放失，然其日夜之间，亦必有所生长。故平旦未与物接，其气清明之际，良心犹必有发见者。但其发见至微，而旦昼所为之不善，又已随而梏亡之，如山木既伐，犹有萌櫱，而牛羊又牧之也。昼之所为，既有以害其夜之所息，又不能胜其昼之所为，是以展转相害。至于夜气之生，日以寖薄，而不足以存其仁义之良心，则平旦之气亦不能清，而所好恶遂与人远矣。</font></font>故苟得其养，无物不长；苟失其养，无物不消。<font style="FONT-SIZE: 9pt"><font color="#551A8B">长，上声。山木人心，其理一也。</font></font>孔子曰：‘操则存，舍则亡；出入无时，莫知其乡。’惟心之谓与？”<font style="FONT-SIZE: 9pt"><font color="#551A8B">舍，日暴之，十日寒之，未有能生者也。吾见亦罕矣，吾退而寒之者至矣，吾如有萌焉何哉？易，去声。暴，步卜反。见，音现。暴，温之也。我见王之时少，犹一日暴之也，我退则谄谀杂进之日多，是十日寒之也。虽有萌櫱之生，我亦安能如之何哉？</font></font>今夫弈之为数，小数也；不专心致志，则不得也。弈秋，通国之善弈者也。使弈秋诲二人弈，其一人专心致志，惟弈秋之为听。一人虽听之，一心以为有鸿鹄将至，思援弓缴而射之，虽与之俱学，弗若之矣。为是其智弗若与？曰：非然也。”<font style="FONT-SIZE: 9pt"><font color="#551A8B">夫，音扶。缴，音灼。射，食亦反。为是之为，去声。若与之与，平声。弈，围棋也。数，技也。致，极也。弈秋，善弈者名秋也。缴，以绳系矢而射也。程子为讲官，言于上曰：“人主一日之闲，接贤士大夫之时多，亲宦官宫妾之时少；则可以涵养气质，而熏陶德性。”时不能用，识者恨之。范氏曰“人君之心，惟在所养。君子养之以善则智，小人养之以恶则愚。然贤人易疏，小人易亲，是以寡不能胜众，正不能胜邪。自古国家治日常少，而乱日常多，盖以此也。”</font></font></p>
            <p>　　孟子曰：“鱼，我所欲也；熊掌，亦我所欲也，二者不可得兼，舍鱼而取熊掌者也。生，亦我所欲也；义，亦我所欲也，二者不可得兼，舍生而取义者也。<font style="FONT-SIZE: 9pt"><font color="#551A8B">舍，上声。鱼与熊掌皆美味，而熊掌尤美也。</font></font>生亦我所欲，所欲有甚于生者，故不为苟得也；死亦我所恶，所恶有甚于死者，故患有所不辟也。<font style="FONT-SIZE: 9pt"><font color="#551A8B">恶、辟，皆去声，下同。释所以舍生取义之意。得，得生也。欲生恶死者，虽众人利害之常情；而欲恶有甚于生死者，乃秉彝义理之良心，是以欲生而不为苟得，恶死而有所不避也。</font></font>如使人之所欲莫甚于生，则凡可以得生者，何不用也？使人之所恶莫甚于死者，则凡可以辟患者，何不为也？<font style="FONT-SIZE: 9pt"><font color="#551A8B">设使人无秉彝之良心，而但有利害之私情，则凡可以偷生免死者，皆将不顾礼义而为之矣。</font></font>由是则生而有不用也，由是则可以辟患而有不为也。<font style="FONT-SIZE: 9pt"><font color="#551A8B">由其必有秉彝之良心，是以其能舍生取义如此。</font></font>是故所欲有甚于生者，所恶有甚于死者，非独贤者有是心也，人皆有之，贤者能勿丧耳。<font style="FONT-SIZE: 9pt"><font color="#551A8B">丧，去声。羞恶之心，人皆有之，但众人汨于利欲而忘之，惟贤者能存之而不丧耳。</font></font>一箪食，一豆羹，得之则生，弗得则死。?尔而与之，行道之人弗受；蹴尔而与之，乞人不屑也。<font style="FONT-SIZE: 9pt"><font color="#551A8B">食，音嗣。?，呼故反。蹴，子六反。豆，木器也。?，咄啐之貌。行道之人，路中凡人也。蹴，践踏也。乞人，丐乞之人也。不屑，不以为洁也。言虽欲食之急而犹恶无礼，有宁死而不食者。是其羞恶之本心，欲恶有甚于生死者，人皆有之也。</font></font>万钟则不辨礼义而受之。万钟于我何加焉？为宫室之美、妻妾之奉、所识穷乏者得我与？<font style="FONT-SIZE: 9pt"><font color="#551A8B">为，去声。与，平声。万钟于我何加，言于我身无所增益也。所识穷乏者得我，谓所知识之穷乏者感我之惠也。上言人皆有羞恶之心，此言众人所以丧之。由此三者，盖理义之心虽曰固有，而物欲之蔽，亦人所易昏也。</font></font>乡为身死而不受，今为宫室之美为之；乡为身死而不受，今为妻妾之奉为之；乡为身死而不受，今为所识穷乏者得我而为之，是亦不可以已乎？此之谓失其本心。”<font style="FONT-SIZE: 9pt"><font color="#551A8B">乡、为，并去声。为之之为，并如字。言三者身外之物，其得失比生死为甚轻。乡为身死犹不肯受?蹴之食，今乃为此三者而受无礼义之万钟，是岂不可以止乎？本心，谓羞恶之心。此章言羞恶之心，人所固有。或能决死生于危迫之际，而不免计丰约于宴安之时，是以君子不可顷刻而不省察于斯焉。</font></font></p>
            <p>　　孟子曰：“仁，人心也；义，人路也。<font style="FONT-SIZE: 9pt"><font color="#551A8B">仁者心之德，程子所谓心如谷种，仁则其生之性，是也。然但谓之仁，则人不知其切于己，故反而名之曰人心，则可以见其为此身酬酢万变之主，而不可须臾失矣。义者行事之宜，谓之人路，则可以见其为出入往来必由之道，而不可须臾舍矣。</font></font>舍其路而弗由，放其心而不知求，哀哉！<font style="FONT-SIZE: 9pt"><font color="#551A8B">舍，上声。哀哉二字，最宜详味，令人惕然有深省处。</font></font>人有鸡犬放，则知求之；有放心，而不知求。<font style="FONT-SIZE: 9pt"><font color="#551A8B">程子曰：“心至重，鸡犬至轻。鸡犬放则知求之，心放而不知求，岂爱其至轻而忘其至重哉？弗思而已矣。”愚谓上兼言仁义，而此下专论求放心者，能求放心，则不违于仁而义在其中矣。</font></font>学问之道无他，求其放心而已矣。”<font style="FONT-SIZE: 9pt"><font color="#551A8B">学问之事，固非一端，然其道则在于求其放心而已。盖能如是则志气清明，义理昭著，而可以上达；不然则昏昧放逸，虽曰从事于学，而终不能有所发明矣。故程子曰：“圣贤千言万语，只是欲人将已放之心约之，使反复入身来，自能寻向上去，下学而上达也。”此乃孟子开示切要之言，程子又发明之，曲尽其指，学者宜服膺而勿失也。</font></font><br>
              &nbsp;&nbsp;&nbsp; 孟子曰：“今有无名之指，屈而不信，非疾痛害事也，如有能信之者，则不远秦楚之路，为指之不若人也。<font style="FONT-SIZE: 9pt"><font color="#551A8B">信，与伸同。为，去声。无名指，手之第四指也。</font></font>指不若人，则知恶之；心不若人，则不知恶，此之谓不知类也。”<font style="FONT-SIZE: 9pt"><font color="#551A8B">恶，去声。不知类，言其不知轻重之等也。</font></font></p>
            <p>　　孟子曰：“拱把之桐梓，人苟欲生之，皆知所以养之者。至于身，而不知所以养之者，岂爱身不若桐梓哉？弗思甚也。”<font style="FONT-SIZE: 9pt"><font color="#551A8B">拱，两手所围也。把，一手所握也。桐梓，二木名。</font></font></p>
            <p>　　孟子曰：“人之于身也，兼所爱。兼所爱，则兼所养也。无尺寸之肤不爱焉，则无尺寸之肤不养也。所以考其善不善者，岂有他哉？于己取之而已矣。<font style="FONT-SIZE: 9pt"><font color="#551A8B">人于一身，固当兼养，然欲考其所养之善否者，惟在反之于身，以审其轻重而已矣。</font></font>体有贵贱，有小大。无以小害大，无以贱害贵。养其小者为小人，养其大者为大人。<font style="FONT-SIZE: 9pt"><font color="#551A8B">贱而小者，口腹也；贵而大者，心志也。</font></font>今有场师，舍其梧槚，养其樲棘，则为贱场师焉。<font style="FONT-SIZE: 9pt"><font color="#551A8B">舍，上声。槚，音贾。樲，音贰。场师，治场圃者。梧，桐也；槚，梓也，皆美材也。樲棘，小枣，非美材也。</font></font>养其一指而失其肩背，而不知也，则为狼疾人也。<font style="FONT-SIZE: 9pt"><font color="#551A8B">狼善顾，疾则不能，故以为失肩背之喻。</font></font>饮食之人，则人贱之矣，为其养小以失大也。<font style="FONT-SIZE: 9pt"><font color="#551A8B">为，去声。饮食之人，专养口腹者也。</font></font>饮食之人无有失也，则口腹岂适为尺寸之肤哉？”<font style="FONT-SIZE: 9pt"><font color="#551A8B">此言若使专养口腹，而能不失其大体，专口腹之养，躯命所关，不但为尺寸之肤而已。但养小之人，无不失其大者，故口腹虽所当养，而终不可以小害大，贱害贵也。</font></font></p>
            <p>　　公都子问曰：“钧是人也，或为大人，或为小人，何也？”孟子曰：“从其大体为大人，从其小体为小人。”<font style="FONT-SIZE: 9pt"><font color="#551A8B">钧，同也。从，随也。大体，心也。小体，耳目之类也。</font></font>曰：“钧是人也，或从其大体，或从其小体，何也？”曰：“耳目之官不思，而蔽于物，物交物，则引之而已矣。心之官则思，思则得之，不思则不得也。此天之所与我者，先立乎其大者，则其小者弗能夺也。此为大人而已矣。”<font style="FONT-SIZE: 9pt"><font color="#551A8B">官之为言司也。耳司听，目司视，各有所职而不能思，是以蔽于外物。既不能思而蔽于外物，则亦一物而已。又以外物交于此物，其引之而去不难矣。心则能思，而以思为职。凡事物之来，心得其职，则得其理，而物不能蔽；失其职，则不得其理，而物来蔽之。此三者，皆天之所以与我者，而心为大。若能有以立之，则事无不思，而耳目之欲不能夺之矣，此所以为大人也。然此天之此，旧本多作比，而赵注亦以比方释之。今本既多作此，而注亦作此，乃未详孰是。但作比字〔一〕，于义为短，故且从今本云。范浚心箴曰：“茫茫堪舆，俯仰无垠。人于其间，眇然有身。是身之微，大仓稊米，参为三才，曰惟心耳。往古来今，孰无此心？心为形役，乃兽乃禽。惟口耳目，手足动静，投闲抵隙，为厥心病。一心之微，众欲攻之，其与存者，呜呼几希！君子存诚，克念克敬，天君泰然，百体从令。”</font></font><font style="FONT-SIZE: 9pt"><font color="#551A8B">〔一〕“字”原“方”，据清仿宋大字本改。</font></font></p>
            <p>　　孟子曰：“有天爵者，有人爵者。仁义忠信，乐善不倦，此天爵也；公卿大夫，此人爵也。<font style="FONT-SIZE: 9pt"><font color="#551A8B">乐，音洛。天爵者，德义可尊，自然之贵也。</font></font>古之人修其天爵，而人爵从之。<font style="FONT-SIZE: 9pt"><font color="#551A8B">修其天爵，以为吾分之所当然者耳。人爵从之，盖不待求之而自至也。</font></font>今之人修其天爵，以要人爵；既得人爵，而弃其天爵，则惑之甚者也，终亦必亡而已矣。”<font style="FONT-SIZE: 9pt"><font color="#551A8B">要，音邀。要，求也。修天爵以要人爵，其心固已惑矣；得人爵而弃天爵，则其惑又甚焉，终必幷其所得之人爵而亡之也。</font></font></p>
            <p>　　孟子曰：“欲贵者，人之同心也。人人有贵于己者，弗思耳。<font style="FONT-SIZE: 9pt"><font color="#551A8B">贵于己者，谓天爵也。</font></font>人之所贵者，非良贵也。赵孟之所贵，赵孟能贱之。<font style="FONT-SIZE: 9pt"><font color="#551A8B">人之所贵，谓人以爵位加己而后贵也。良者，本然之善也。赵孟，晋卿也。能以爵禄与人而使之贵，则亦能夺之而使之贱矣。若良贵，则人安得而贱之哉？</font></font>诗云：‘既醉以酒，既饱以德。’言饱乎仁义也，所以不愿人之膏粱之味也；令闻广誉施于身，所以不愿人之文绣也。”<font style="FONT-SIZE: 9pt"><font color="#551A8B">闻，去声。诗大雅既醉之篇。饱，充足也。愿，欲也。膏，肥肉。粱，美谷。令，善也。闻，亦誉也。文绣，衣之美者也。仁义充足而闻誉彰着，皆所谓良贵也。尹氏曰：“言在我者重，则外物轻。”</font></font><br>
              &nbsp;&nbsp;&nbsp; 孟子曰：“仁之胜不仁也，犹水胜火。今之为仁者，犹以一杯水，救一车薪之火也；不熄，则谓之水不胜火，此又与于不仁之甚者也。<font style="FONT-SIZE: 9pt"><font color="#551A8B">与，犹助也。仁之能胜不仁，必然之理也。但为之不力，则无以胜不仁，而人遂以为真不能胜，是我之所为有以深助于不仁者也。</font></font>亦终必亡而已矣。”<font style="FONT-SIZE: 9pt"><font color="#551A8B">言此人之心，亦且自怠于为仁，终必幷与其所为而亡之。赵氏曰：“言为仁不至，而不反诸己也。”</font></font></p>
            <p>　　孟子曰：“五谷者，种之美者也；苟为不熟，不如荑稗。夫仁亦在乎熟之而已矣。”<font style="FONT-SIZE: 9pt"><font color="#551A8B">荑，音蹄。稗，蒲卖反。夫，音扶。荑稗，草之似谷者，其实亦可食，然不能如五谷之美也。但五谷不熟，则反不如荑稗之熟；犹为仁而不熟，则反不如为他道之有成。是以为仁必贵乎熟，而不可徒恃其种之美，又不可以仁之难熟，而甘为他道之有成也。尹氏曰：“日新而不已则熟。”</font></font><br>
              &nbsp;&nbsp;&nbsp; 孟子曰：“羿之教人射，必志于彀；学者亦必志于彀。<font style="FONT-SIZE: 9pt"><font color="#551A8B">彀，古候反。羿，善射者也。志，犹期也。彀，弓满也。满而后发，射之法也。学，谓学射。</font></font>大匠诲人，必以规矩；学者亦必以规矩。”<font style="FONT-SIZE: 9pt"><font color="#551A8B">大匠，工师也。规矩，匠之法也。此章言事必有法，然后可成，师舍是则无以教，弟子舍是则无以学。曲艺且然，况圣人之道乎？</font></font></p>
            </td>
        </tr>
      </table>
      <br>
      <table width="463" border="0" cellspacing="0" cellpadding="0" align="center">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='11.htm'>上一卷</a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='13.htm'>下一卷</a></div>
                </td>
              </tr>
            </table>
            <p align=center>□ 作者：孟子及其弟子 
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
  </tr>
</table>
</body>
</html>

