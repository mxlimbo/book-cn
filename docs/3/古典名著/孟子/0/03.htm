<html>
<head>
<title>卷二　梁惠王章句下</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.jpg" topmargin="0" marginwidth="0" marginheight="0">
<table width="776" border="0" cellspacing="0" cellpadding="0" align="center" background="topbg.gif">
  <tr> 
    <td width="165"><img width="165" height="46" border="0" src="top1.gif"></td>
    <td align="right"><img src="top2.gif" width="38" height="46" border="0"></td>
  </tr>
</table>
<table border="0" cellpadding="0" cellspacing="0" width="776" align="center" background="tablebg.gif">
  <tr valign="middle"> 
    <td height="104" width="78"> 
      <p align="center" class="h"><img src="top3.gif" width="78" height="104"></p>
    </td>
    <td align="center" height="104" background="top3bg.gif" class="h">卷二　梁惠王章句下</td>
  </tr>
</table>
<table border="0" cellpadding="0" cellspacing="0" width="776" align="center" background="tablebg.gif">
  <tr valign="top"> 
    <td width="80"> 
      <p>&nbsp;</p>
      <table border="0" cellpadding="0" cellspacing="0" width="80">
        <tr valign="top"> 
          <td width="6"></td>
          <td width="24"><a href="content.htm"><img src="return.gif" width="24" height="71" border="0"></a></td>
          <td width="24"><a href="02.htm"><img src="last.gif" width="24" height="71" border="0"></a></td>
          <td width="24"><a href="04.htm"><img src="next.gif" width="24" height="71" border="0"></a></td>
        </tr>
      </table>
    </td>
    <td align="center" colspan="2"> 
      <table width="580" border="0" cellspacing="0" cellpadding="0" align="center">
        <tr> 
          <td> 
            <p>　　庄暴见孟子，曰：“暴见于王，王语暴以好乐，暴未有以对也。”曰：“好乐何如？”孟子曰：“王之好乐甚，则齐国其庶几乎！”<font style="FONT-SIZE: 9pt"><font color="#551A8B">见于之见，音现，下见于同。语，去声，下同。好，去声，篇内并同。庄暴，齐臣也。庶几，近辞也。言近于治。</font></font>他日，见于王曰：“王尝语庄子以好乐，有诸？”王变乎色，曰：“寡人非能好先王之乐也，直好世俗之乐耳。”<font style="FONT-SIZE: 9pt"><font color="#551A8B">变色者，惭其好之不正也。</font></font>曰：“王之好乐甚，则齐其庶几乎！今之乐犹古之乐也。”<font style="FONT-SIZE: 9pt"><font color="#551A8B">今乐，世俗之乐。古乐，先王之乐。</font></font>曰：“可得闻与？”曰：“独乐乐，与人乐乐，孰乐？”曰：“不若与人。”曰：“与少乐乐，与众乐乐，孰乐？”曰：“不若与众。”<font style="FONT-SIZE: 9pt"><font color="#551A8B">闻与之与，平声。乐乐，下字音洛。孰乐，亦音洛。独乐不若与人，与少乐不若与众，亦人之常情也。</font></font>“臣请为王言乐：<font style="FONT-SIZE: 9pt"><font color="#551A8B">为，去声。此以下，皆孟子之言也。</font></font>今王鼓乐于此，百姓闻王钟鼓之声，管钥之音，举疾首蹙O而相告曰：‘吾王之好鼓乐，夫何使我至于此极也？父子不相见，兄弟妻子离散。’今王田猎于此，百姓闻王车马之音，见羽旄之美，举疾首蹙O而相告曰：‘吾王之好田猎，夫何使我至于此极也？父子不相见，兄弟妻子离散。’此无他，不与民同乐也。<font style="FONT-SIZE: 9pt"><font color="#551A8B">蹙，子六反。O，音遏。夫，音扶。同乐之乐，音洛。钟鼓管钥，皆乐器也。举，皆也。疾首，头痛也。蹙，聚也。O，额也。人忧戚则蹙其额。极，穷也。羽旄，旌属。不与民同乐，谓独乐其身而不恤其民，使之穷困也。</font></font>今王鼓乐于此，百姓闻王钟鼓之声，管钥之音，举欣欣然有喜色而相告曰：‘吾王庶几无疾病与？何以能鼓乐也？’今王田猎于此，百姓闻王车马之音，见羽旄之美，举欣欣然有喜色而相告曰‘吾王庶几无疾病与？何以能田猎也？’此无他，与民同乐也。<font style="FONT-SIZE: 9pt"><font color="#551A8B">病与之与，平声。同乐之乐，音洛。与民同乐者，推好乐之心以行仁政，使民各得其所也。</font></font>今王与百姓同乐，则王矣。”<font style="FONT-SIZE: 9pt"><font color="#551A8B">好乐而能与百姓同之，则天下之民归之矣，所谓齐其庶几者如此。范氏曰：“战国之时，民穷财尽，人君独以南面之乐自奉其身。孟子切于救民，故因齐王之好乐，开导其善心，深劝其与民同乐，而谓今乐犹古乐。其实今乐古乐，何可同也？但与民同乐之意，则无古今之异耳。若必欲以礼乐治天下，当如孔子之言，必用韶舞，必放郑声。盖孔子之言，为邦之正道；孟子之言，救时之急务，所以不同。”杨氏曰：“乐以和为主，使人闻钟鼓管弦之音而疾首蹙O，则虽奏以咸、英、韶、C，无补于治也。故孟子告齐王以此，姑正其本而已。”</font></font></p>
            <p> &nbsp;&nbsp;&nbsp; 　　齐宣王问曰：“文王之囿方七十里，有诸？”孟子对曰：“于传有之。”<font style="FONT-SIZE: 9pt"><font color="#551A8B">囿，音又。传，直恋反。囿者，蕃育鸟兽之所。古者四时之田，皆于农隙以讲武事，然不欲驰骛于稼穑场圃之中，故度闲旷之地以为囿。然文王七十里之囿，其亦三分天下有其二之后也与？传，谓古书。</font></font>曰：“若是其大乎？”曰：“民犹以为小也。”曰：“寡人之囿方四十里，民犹以为大，何也？”曰：“文王之囿方七十里，刍荛者往焉，雉兔者往焉，与民同之。民以为小，不亦宜乎？<font style="FONT-SIZE: 9pt"><font color="#551A8B">刍，音初。荛，音饶。刍，草也。荛，薪也。</font></font>臣始至于境，问国之大禁，然后敢入。臣闻郊关之内有囿方四十里，杀其麋鹿者如杀人之罪。则是方四十里，为阱于国中。民以为大，不亦宜乎？”<font style="FONT-SIZE: 9pt"><font color="#551A8B">阱，才性反。礼：入国而问禁。国外百里为郊，郊外有关。阱，坎地以陷兽者，言陷民于死也。</font></font></p>
            <p>　　齐宣王问曰：“交邻国有道乎？”孟子对曰：“有。惟仁者为能以大事小，是故汤事葛，文王事昆夷；惟智者为能以小事大，故大王事獯鬻，句践事吴。<font style="FONT-SIZE: 9pt"><font color="#551A8B">獯，音熏。鬻，音育。句，音钩。仁人之心，宽洪恻怛，而无较计大小强弱之私。故小国虽或不恭，而吾所以字之之心自不能已。智者明义理，识时势。故大国虽见侵陵，而吾所以事之之礼尤不敢废。汤事见后篇。文王事见诗大雅。大王事见后章。所谓狄人，即獯鬻也。句践，越王名。事见国语、史记。</font></font>以大事小者，乐天者也；以小事大者，畏天者也。乐天者保天下，畏天者保其国。<font style="FONT-SIZE: 9pt"><font color="#551A8B">乐，音洛。天者，理而已矣。大之字小，小之事大，皆理之当然也。自然合理，故曰乐天。不敢违理，故曰畏天。包含遍覆，无不周遍，保天下之气象也。制节谨度，不敢纵逸，保一国之规模也。</font></font>诗云：‘畏天之威，于时保之。’”<font style="FONT-SIZE: 9pt"><font color="#551A8B">诗周颂我将之篇。时，是也。</font></font>王曰：“大哉言矣！寡人有疾，寡人好勇。”<font style="FONT-SIZE: 9pt"><font color="#551A8B">言以好勇，故不能事大而恤小也。</font></font>对曰：“王请无好小勇。夫抚剑疾视曰，‘彼恶敢当我哉’！此匹夫之勇，敌一人者也。王请大之！<font style="FONT-SIZE: 9pt"><font color="#551A8B">夫抚之夫，音扶。恶，平声。疾视，怒目而视也。小勇，血气所为。大勇，义理所发。</font></font>诗云：‘王赫斯怒，爰整其旅，以遏徂莒，以笃周祜，以对于天下。’此文王之勇也。文王一怒而安天下之民。<font style="FONT-SIZE: 9pt"><font color="#551A8B">诗大雅皇矣篇。赫，赫然怒貌。爰，于也。旅，众也。遏，诗作“按”，止也。徂，往也。莒，诗作旅。徂旅，谓密人侵阮徂共之众也。笃，厚也。祜，福也。对，答也，以答天下仰望之心也。此文王之大勇也。</font></font>书曰：‘天降下民，作之君，作之师。惟曰其助上帝，宠之四方。有罪无罪，惟我在，天下曷敢有越厥志？’一人衡行于天下，武王耻之。此武王之勇也。而武王亦一怒而安天下之民。<font style="FONT-SIZE: 9pt"><font color="#551A8B">衡，与横同。书周书大誓之篇也。然所引与今书文小异，今且依此解之。宠之四方，宠异之于四方也。有罪者我得而诛之，无罪者我得而安之。我既在此，则天下何敢有过越其心志而作乱者乎？衡行，谓作乱也。孟子释书意如此，而言武王亦大勇也。</font></font>今王亦一怒而安天下之民，民惟恐王之不好勇也。”<font style="FONT-SIZE: 9pt"><font color="#551A8B">王若能如文武之为，则天下之民望其一怒以除暴乱，而拯己于水火之中，惟恐王之不好勇耳。此章言人君能惩小忿，则能恤小事大，以交邻国；能养大勇，则能除暴救民，以安天下。张敬夫曰：“小勇者，血气之怒也。大勇者，理义之怒也。血气之怒不可有，理义之怒不可无。知此，则可以见性情之正，而识天理人欲之分矣。”</font></font></p>
            <p>　　齐宣王见孟子于雪宫。王曰：“贤者亦有此乐乎？”孟子对曰：“有。人不得，则非其上矣。<font style="FONT-SIZE: 9pt"><font color="#551A8B">乐，音洛，下同。雪宫，离宫名。言人君能与民同乐，则人皆有此乐；不然，则下之不得此乐者，必有非其君上之心。明人君当与民同乐，不可使人有不得者，非但当与贤者共之而已也。</font></font>不得而非其上者，非也；为民上而不与民同乐者，亦非也。<font style="FONT-SIZE: 9pt"><font color="#551A8B">下不安分，上不恤民，皆非理也。</font></font>乐民之乐者，民亦乐其乐；忧民之忧者，民亦忧其忧。乐以天下，忧以天下，然而不王者，未之有也。<font style="FONT-SIZE: 9pt"><font color="#551A8B">乐民之乐而民乐其乐，则乐以天下矣；忧民之忧而民忧其忧，则忧以天下矣。</font></font>昔者齐景公问于晏子曰：‘吾欲观于转附、朝，遵海而南，放于琅邪。吾何修而可以比于先王观也？’<font style="FONT-SIZE: 9pt"><font color="#551A8B">朝，音潮。放，上声。晏子，齐臣，名婴。转附、朝，皆山名也。遵，循也。放，至也。琅邪，齐东南境上邑名。观，游也。</font></font>晏子对曰：‘善哉问也！天子适诸侯曰巡狩，巡狩者巡所守也；诸侯朝于天子曰述职，述职者述所职也。无非事者。春省耕而补不足，秋省敛而助不给。夏谚曰：“吾王不游，吾何以休？吾王不豫，吾何以助？一游一豫，为诸侯度。”<font style="FONT-SIZE: 9pt"><font color="#551A8B">狩，舒救反。省，悉井反。述，陈也。省，视也。敛，收获也。给，亦足也。夏谚，夏时之俗语也。豫，乐也。巡所守，巡行诸侯所守之土也。述所职，陈其所受之职也。皆无有无事而空行者，而又春秋循行郊野，察民之所不足而补助之。故夏谚以为王者一游一豫，皆有恩惠以及民，而诸侯皆取法焉，不敢无事慢游以病其民也。</font></font>今也不然：师行而粮食，饥者弗食，劳者弗息。胥谗，民乃作慝。方命虐民，饮食若流。流连荒亡，为诸侯忧。<font style="FONT-SIZE: 9pt"><font color="#551A8B">，古县反。今，谓晏子时也。师，众也。二千五百人为师。春秋传曰：“君行师从。”粮，谓糗L之属。，侧目貌。胥，相也。谗，谤也。慝，怨恶也，言民不胜其劳而起谤怨也。方，逆也。命，王命也。若流，如水之流，无穷极也。流连荒亡，解见下文。诸侯，谓附庸之国，县邑之长。</font></font>从流下而忘反谓之流，从流上而忘反谓之连，从兽无厌谓之荒，乐酒无厌谓之亡。<font style="FONT-SIZE: 9pt"><font color="#551A8B">厌，平声。此释上文之义也。从流下，谓放舟随水而下。从流上，谓挽舟逆水而上。从兽，田猎也。荒，废也。乐酒，以饮酒为乐也。亡，犹失也，言废时失事也。</font></font>先王无流连之乐，荒亡之行。<font style="FONT-SIZE: 9pt"><font color="#551A8B">行，去声。</font></font>惟君所行也。’<font style="FONT-SIZE: 9pt"><font color="#551A8B">言先王之法，今时之弊，二者惟在君所行耳。</font></font>景公说，大戒于国，出舍于郊。于是始兴发补不足。召大师曰：‘为我作君臣相说之乐！’盖征招角招是也。其诗曰：‘畜君何尤？’畜君者，好君也。”<font style="FONT-SIZE: 9pt"><font color="#551A8B">说，音悦。为，去声。乐，如字。征，陟里反。招，与韶同。畜，敕六反。戒，告命也。出舍，自责以省民也。兴发，发仓廪也。大师，乐官也。君臣，己与晏子也。乐有五声，三曰角为民，四曰征为事。招，舜乐也。其诗，征招角招之诗也。尤，过也。言晏子能畜止其君之欲，宜为君之所尤，然其心则何过哉？孟子释之，以为臣能畜止其君之欲，乃是爱其君者也。尹氏曰：“君之与民，贵贱虽不同，然其心未始有异也。孟子之言，可谓深切矣。齐王不能推而用之，惜哉！”</font></font></p>
            <p>　　齐宣王问曰：“人皆谓我毁明堂。毁诸？已乎？”<font style="FONT-SIZE: 9pt"><font color="#551A8B">赵氏曰：“明堂，太山明堂。周天子东巡守朝诸侯之处，汉时遗址尚在。人欲毁之者，盖以天子不复巡守，诸侯又不当居之也。王问当毁之乎？且止乎？”</font></font>孟子对曰：“夫明堂者，王者之堂也。王欲行王政，则勿毁之矣。”<font style="FONT-SIZE: 9pt"><font color="#551A8B">夫，音扶。明堂，王者所居，以出政令之所也。能行王政，则亦可以王矣。何必毁哉？</font></font>王曰：“王政可得闻与？”对曰：“昔者文王之治岐也，耕者九一，仕者世禄，关市讥而不征，泽梁无禁，罪人不孥。老而无妻曰鳏。老而无夫曰寡。老而无子曰独。幼而无父曰孤。此四者，天下之穷民而无告者。文王发政施仁，必先斯四者。诗云：‘哿矣富人，哀此茕独。’”<font style="FONT-SIZE: 9pt"><font color="#551A8B">与，平声。孥，音奴。鳏，姑顽反。哿，工〔一〕可反。茕，音琼。岐，周之旧国也。九一者，井田之制也。方一里为一井，其田九百亩。中画井字，界为九区。一区之中，为田百亩。中百亩为公田，外八百亩为私田。八家各受私田百亩，而同养公田，是九分而税其一也。世禄者，先王之世，仕者之子孙皆教之，教之而成材则官之。如不足用，亦使之不失其禄。盖其先世尝有功德于民，故报之如此，忠厚之至也。关，谓道路之关。市，谓都邑之市。讥，察也。征，税也。关市之吏，察异服异言之人，而不征商贾之税也。泽，谓潴水。梁，谓鱼梁。与民同利，不设禁也。孥，妻子也。恶恶止其身，不及妻子也。先王养民之政：导其妻子，使之养其老而恤其幼。不幸而有鳏寡孤独之人，无父母妻子之养，则尤宜怜恤，故必以为先也。诗小雅正月之篇。哿，可也。茕，困悴貌。</font></font>王曰：“善哉言乎！”曰：“王如善之，则何为不行？”王曰：“寡人有疾，寡人好货云：‘乃积乃仓，乃裹糇粮，于橐于囊。思戢用光。弓矢斯张，干戈戚扬，爰方启行。’故居者有积仓，行者有裹粮〔二〕也，然后可以爰方启行。王如好货，与百姓同之，于王何有？”<font style="FONT-SIZE: 9pt"><font color="#551A8B">糇，音侯。橐，音托。戢，诗作辑，音集。王自以为好货，故取民无制，而不能行此王政。公刘，后稷之曾孙也。诗大雅公刘之篇。积，露积也。糇，干粮也。无底曰橐，有底曰囊。皆所以盛糇粮也。戢，安集也。言思安集其民人，以光大其国家也。戚，斧也。扬，钺也。爰，于也。启行，言往迁于豳也。何有，言不难也。孟子言公刘之民富足如此，是公刘好货，而能推己之心以及民也。今王好货，亦能如此，则其于王天下也，何难之有？</font></font>王曰：“寡人有疾，寡人好色。”对曰：“昔者大王好色，爱厥妃。诗云：‘古公甫，来朝走马，率西水浒，至于岐下。爰及姜女，聿来胥宇。’当是时也，内无怨女，外无旷夫。王如好色，与百姓同之，于王何有？”<font style="FONT-SIZE: 9pt"><font color="#551A8B">大，音泰。王又言此者，好色则心志蛊惑，用度奢侈，而不能行王政也。大王，公刘九世孙。诗大雅绵之篇也。古公，大王之本号，后乃追尊为大王也。甫，大王名也。来朝走马，避狄人之难也。率，循也。浒，水涯也。岐下，岐山之下也。姜女，大王之妃也。胥，相也。宇，居也。旷，空也。无怨旷者，是大王好色，而能推己之心以?民也。杨氏曰：“孟子与人君言，皆所以扩充其善心而格其非心，不止就事论事。若使为人臣者，论事每如此，岂不能尧舜其君乎？”愚谓此篇自首章至此，大意皆同。盖钟鼓、苑囿、游观之乐，与夫好勇、好货、好色之心，皆天理之所有，而人情之所不能无者。然天理人欲，同行异情。循理而公于天下者，圣贤之所以尽其性也；纵欲而私于一己者，众人之所以灭其天也。二者之间，不能以发，而其是非得失之归，相去远矣。故孟子因时君之问，而剖析于几微之际，皆所以遏人欲而存天理。其法似疏而实密，其事似易而实难。学者以身体之，则有以识其非曲学阿世之言，而知所以克己复礼之端矣。</font></font><font style="FONT-SIZE: 9pt"><font color="#551A8B">〔一〕“工”原作“二”，据清仿宋大字本改。</font></font><font style="FONT-SIZE: 9pt"><font color="#551A8B">〔二〕“粮”，清仿宋大字本作“囊”。</font></font></p>
            <p>　　孟子谓齐宣王曰：“王之臣有托其妻子于其友，而之楚游者。比其反也，则冻馁其妻子，则如之何？”王曰：“弃之。”<font style="FONT-SIZE: 9pt"><font color="#551A8B">比，必二反。托，寄也。比，及也。弃，绝也。</font></font>曰：“士师不能治士，则如之何？”王曰：“已之。”<font style="FONT-SIZE: 9pt"><font color="#551A8B">士师，狱官也。其属有乡士遂士之官，士师皆当治之。已，罢去也。</font></font>曰：“四境之内不治，则如之何？”王顾左右而言他。<font style="FONT-SIZE: 9pt"><font color="#551A8B">治，去声。孟子将问此而先设上二事以发之，及此而王不能答也。其惮于自责，耻于下问如此，不足与有为可知矣。赵氏曰“言君臣上下各勤其任，无堕其职，乃安其身。”</font></font></p>
            <p>　　孟子见齐宣王曰：“所谓故国者，非谓有乔木之谓也，有世臣之谓也。王无亲臣矣，昔者所进，今日不知其亡也。”<font style="FONT-SIZE: 9pt"><font color="#551A8B">世臣，累世勋旧之臣，与国同休戚者也。亲臣，君所亲信之臣，与君同休戚者也。此言乔木世臣，皆故国所宜有。然所以为故国者，则在此而不在彼也。昨日所进用之人，今日有亡去而不知者，则无亲臣矣。况世臣乎？</font></font>王曰：“吾何以识其不才而舍之？”<font style="FONT-SIZE: 9pt"><font color="#551A8B">舍，上声。王意以为此亡去者，皆不才之人。我初不知而误用之，故今不以其去为意耳。因问何以先识其不才而舍之邪？</font></font>曰：“国君进贤，如不得已，将使卑u尊，疏u戚，可不慎与？与，平声。如不得已，言谨之至也。盖尊尊亲亲，礼之常也。然或尊者亲者未必贤，则必进疏远之贤而用之。是使卑者u尊，疏者u戚，非礼之常，故不可不谨也。左右皆曰贤，未可也；诸大夫皆曰贤，未可也；国人皆曰贤，然后察之；见贤焉，然后用之。左右皆曰不可，勿听；诸大夫皆曰不可，勿听；国人皆曰不可，然后察之；见不可焉，然后去之。<font style="FONT-SIZE: 9pt"><font color="#551A8B">去，上声。左右近臣，其言固未可信。诸大夫之言，宜可信矣，然犹恐其蔽于私也。至于国人，则其论公矣，然犹必察之者，盖人有同俗而为众所悦者，亦有特立而为俗所憎者。故必自察之，而亲见其贤否之实，然后从而用舍之；则于贤者知之深，任之重，而不才者不得以幸进矣。所谓进贤如不得已者如此。</font></font>左右皆曰可杀，勿听；诸大夫皆曰可杀，勿听；国人皆曰可杀，然后察之；见可杀焉，然后杀之。故曰，国人杀之也。<font style="FONT-SIZE: 9pt"><font color="#551A8B">此言非独以此进退人才，至于用刑，亦以此道。盖所谓天命天讨，皆非人君之所得私也。</font></font>如此，然后可以为民父母。”<font style="FONT-SIZE: 9pt"><font color="#551A8B">传曰：“民之所好好之，民之所恶恶之，此之谓民之父母。”</font></font></p>
            <p>　　齐宣王问曰：“汤放桀，武王伐纣，有诸？”孟子对曰：“于传有之。”<font style="FONT-SIZE: 9pt"><font color="#551A8B">传，直恋反。放，置也。书曰：“成汤放桀于南巢。”</font></font>曰：“臣s其君可乎？”<font style="FONT-SIZE: 9pt"><font color="#551A8B">桀纣，天子，汤武，诸侯。</font></font>曰：“贼仁者谓之贼，贼义者谓之残，残贼之人谓之一夫。闻诛一夫纣矣，未闻s君也。”<font style="FONT-SIZE: 9pt"><font color="#551A8B">贼，害也。残，伤也。害仁者，凶暴淫虐，灭绝天理，故谓之贼。害义者，颠倒错乱，伤败彝伦，故谓之残。一夫，言众叛亲离，不复以为君也。书曰：“独夫纣。”盖四海归之，则为天子；天下叛之，则为独夫。所以深警齐王，垂戒后世也。王勉曰：“斯言也，惟在下者有汤武之仁，而在上者有桀纣之暴则可。不然，是未免于篡s之罪也。”</font></font></p>
            <p>　　孟子见齐宣王曰：“为巨室，则必使工师求大木。工师得大木。则王喜，以为能胜其任也。匠人鄱小之，则王怒，以为不胜其任矣。夫人幼而学之，壮而欲行之。王曰‘姑舍女所学而从我’，则何如？<font style="FONT-SIZE: 9pt"><font color="#551A8B">胜，平声。夫，音扶。舍，上声。女，音汝，下同。巨室，大宫也。工师，匠人之长。匠人，众工人也。姑，且也。言贤人所学者大，而王欲小之也。</font></font>今有璞玉于此，虽万镒，必使玉人雕琢之。至于治国家，则曰‘姑舍女所学而从我’，则何以异于教玉人雕琢玉哉？”<font style="FONT-SIZE: 9pt"><font color="#551A8B">镒，音溢。璞，玉之在石中者。镒，二十两也。玉人，玉工也。不敢自治而付之能者，爱之甚也。治国家则殉私欲而不任贤，是爱国家不如爱玉也。范氏曰：“古之贤者，常患人君不能行其所学；而世之庸君，亦常患贤者不能从其所好。是以君臣相遇，自古以为难。孔孟终身而不遇，盖以此耳。”</font></font></p>
            <p>　　齐人伐燕，胜之。<font style="FONT-SIZE: 9pt"><font color="#551A8B">按史记，燕王哙让国于其相子之，而国大乱。齐因伐之。燕士卒不战，城门不闭，遂大胜燕。</font></font>宣王问曰：“或谓寡人勿取，或谓寡人取之。以万乘之国伐万乘之国，五旬而举之，人力不至于此。不取，必有天殃。取之，何如？”<font style="FONT-SIZE: 9pt"><font color="#551A8B">乘，去声，下同。以伐燕为宣王事，与史记诸书不同，已见序说。</font></font>孟子对曰：“取之而燕民悦，则取之。古之人有行之者，武王是也。取之而燕民不悦，则勿取。古之人有行之者，文王是也。<font style="FONT-SIZE: 9pt"><font color="#551A8B">商纣之世，文王三分天下有其二，以服事殷。至武王十三年，乃伐纣而有天下。张子曰：“此事闲不容发。一日之闲。天命未绝，则是君臣。当日命绝，则为独夫。然命之绝否，何以知之？人情而已。诸侯不期而会者八百，武王安得而止之哉？”</font></font>以万乘之国伐万乘之国，箪食壶浆，以迎王师。岂有他哉？避水火也。如水益深，如火益热，亦运而已矣。”<font style="FONT-SIZE: 9pt"><font color="#551A8B">箪，音丹。食，音嗣。箪，竹器。食，饭也。运，转也。言齐若更为暴虐，则民将转而望救于他人矣。赵氏曰：“征伐之道，当顺民心。民心悦，则天意得矣。”</font></font></p>
            <p>　　齐人伐燕，取之。诸侯将谋救燕。宣王曰：“诸侯多谋伐寡人者，何以待之？”孟子对曰：“臣闻七十里为政于天下者，汤是也。未闻以千里畏人者也。<font style="FONT-SIZE: 9pt"><font color="#551A8B">千里畏人，指齐王也。</font></font>书曰：‘汤一征，自葛始。’天下信之。‘东面而征，西夷怨；南面而征，北狄怨。曰，奚为后我？’民望之，若大旱之望云霓也。归市者不止，耕者不变。诛其君而吊其民，若时雨降，民大悦。书曰：‘形液螅后来其苏。’<font style="FONT-SIZE: 9pt"><font color="#551A8B">霓，五稽反。校胡礼反。两引书，皆商书仲虺之诰文也。与今书文亦小异。一征，初征也。天下信之，信其志在救民，不为暴也。奚为后我，言汤何为不先来征我之国也。霓，虹也。云合则雨，虹见则止。变，动也。校待也。后，君也。苏，复生也。他国之民，皆以汤为我君，而待其来，使己得苏息也。此言汤之所以七十里而为政于天下也。</font></font>今燕虐其民，王往而征之。民以为将拯己于水火之中也，箪食壶浆，以迎王师。若杀其父兄，系累其子弟，毁其宗庙，迁其重器，如之何其可也？天下固畏齐之强也。今又倍地而不行仁政，是动天下之兵也。<font style="FONT-SIZE: 9pt"><font color="#551A8B">累，力追反。拯，救也。系累，絷缚也。重器，宝器也。畏，忌也。倍地，昭喽增一倍之地也。齐之取燕，若能如汤之征葛，则燕人悦之，而齐可为政于天下矣。今乃不行仁政而肆为残虐，则无以慰燕民之望，而服诸侯之心，是以不免乎以千里而畏人也。</font></font>王速出令，反其旄倪，止其重器，谋于燕众，置君而后去之，则犹可及止也。”<font style="FONT-SIZE: 9pt"><font color="#551A8B">旄与耄同。倪，五稽反。反，还也。旄，老人也。倪，小儿也。谓所虏略之老小也。犹，尚也。及止，及其未发而止之也。范氏曰“孟子事齐梁之君，论道德则必称尧舜，论征伐则必称汤武。盖治民不法尧舜，则是为暴；行师不法汤武，则是为乱。岂可谓吾君不能，而舍所学以徇之哉？”</font></font></p>
            <p>　　邹与鲁哄。穆公问曰：“吾有司死者三十三人，而民莫之死也。诛之，则不可胜诛；不诛，则疾视其长上之死而不救，如之何则可也？”<font style="FONT-SIZE: 9pt"><font color="#551A8B">哄，胡弄反。胜，平声。长，上声，下同。哄，斗声也。穆公，邹君也。不可胜诛，言人众不可尽诛也。长上，谓有司也。民怨其上，故疾视其死而不救也。</font></font>孟子对曰：“凶年饥岁，君之民老弱转乎沟壑，壮者散而之四方者，几千人矣；而君之仓廪实，府库充，有司莫以告，是上慢而残下也。曾子曰：‘戒之戒之！出乎尔者，反乎尔者也。’夫民今而后得反之也。君无尤焉。<font style="FONT-SIZE: 9pt"><font color="#551A8B">几，上声。夫，音扶。转，饥饿辗转而死也。充，满也。上，谓君及有司也。尤，过也。</font></font>君行仁政，斯民亲其上、死其长矣。”<font style="FONT-SIZE: 9pt"><font color="#551A8B">君不仁而求富，是以有司知重敛而不知恤民。故君行仁政，则有司皆爱其民，而民亦爱之矣。范氏曰：“</font></font><font style="FONT-SIZE: 9pt"><font color="#551A8B">书曰：‘民惟邦本，本固邦宁。’有仓廪府库，所以为民也。丰年则敛之，凶年则散之，恤其饥寒，救其疾苦。是以民亲爱其上，有危难则赴救之，如子弟之卫父兄，手足之捍头目也。穆公不能反己，犹欲归罪于民，岂不误哉？”</font></font></p>
            <p>　　滕文公问曰：“滕，小国也，间于齐楚。事齐乎？事楚乎？”<font style="FONT-SIZE: 9pt"><font color="#551A8B">间，去声。滕，国名。</font></font>孟子对曰：“是谋非吾所能及也。无已，则有一焉：凿斯池也，筑斯城也，与民守之，效死而民弗去，则是可为也。”<font style="FONT-SIZE: 9pt"><font color="#551A8B">无已见前篇。一，谓一说也。效，犹致也。国君死社稷，故致死以守国。至于民亦为之死守而不去，则非有以深得其心者不能也。此章言有国者当守义而爱民，不可侥幸而苟免。</font></font></p>
            <p>　　滕文公问曰：“齐人将筑薛，吾甚恐。如之何则可？”<font style="FONT-SIZE: 9pt"><font color="#551A8B">薛，国名，近滕。齐取其地而城之，故文公以其考憾恐也。</font></font>孟子对曰：“昔者大王居，狄人侵之，去之岐山之下居焉。非择而取之，不得已也。<font style="FONT-SIZE: 9pt"><font color="#551A8B">，与豳同。，地名。言大王非以岐下为善，择取而居之也。详见下章。</font></font>苟为善，后世子孙必有王者矣。君子创业垂统，为可继也。若夫成功，则天也。君如彼何哉？强为善而已矣。”<font style="FONT-SIZE: 9pt"><font color="#551A8B">夫，音扶。强，上声。创，造。统，绪也。言能为善，则如大王虽失其地，而其后世遂有天下，乃天理也。然君子造基业于前，而垂统绪于后，但能不失其正，令后世可继续而行耳。若夫成功，则岂可必乎？彼，齐也。君之力既无如之何，则但强于为善，使其可继而俟命于天耳。此章言人君但当竭力于其所当为，不可徼幸于其所难必。</font></font></p>
            <p>　　滕文公问曰：“滕，小国也。竭力以事大国，则不得免焉。如之何则可？”孟子对曰：“昔者大王居，狄人侵之。事之以皮币，不得免焉；事之以犬马，不得免焉；事之以珠玉，不得免焉。乃属其耆老而告之曰：‘狄人之所欲者，吾土地也。吾闻之也：君子不以其所以养人者害人。二三子何患乎无君？我将去之。’去，u梁山，邑于岐山之下居焉。人曰：‘仁人也，不可失也。’从之者如归市。<font style="FONT-SIZE: 9pt"><font color="#551A8B">属，音烛。皮，谓虎、豹、麋、鹿之皮也。币，帛也。属，会集也。土地本生物以养人，今争地而杀人，是以其所以养人者害人也。邑，作邑也。归市，人众而争先也。</font></font>或曰：‘世守也，非身之所能为也。效死勿去。’<font style="FONT-SIZE: 9pt"><font color="#551A8B">又言或谓土地乃先人所受而世守之者，非己所能专。但当致死守之，不可舍去。此国君死社稷之常法。传所谓国灭君死之，正也，正谓此也。</font></font>君请择于斯二者。”<font style="FONT-SIZE: 9pt"><font color="#551A8B">能如大王则避之，不能则谨守常法。盖迁国以图存者，权也；守正而俟死者，义也。审己量力，择而处之可也。杨氏曰：“孟子之于文公，始告之以效死而已，礼之正也。至其甚恐，则以大王之事告之，非得已也。然无大王之德而去，则民或不从而遂至于亡，则又不若效死之为愈。故又请择于斯二者。”又曰：“孟子所论，自世俗观之，则可谓无谋矣。然理之可为者，不过如此。舍此则必为仪秦之为矣。凡事求可，功求成。取必于智谋之末而不循天理之正者，非圣贤之道也。</font></font></p>
            <p>　　鲁平公将出。嬖人臧仓者请曰：“他日君出，则必命有司所之。今乘舆已驾矣，有司未知所之。敢请。”公曰：“将见孟子。”曰：“何哉？君所为轻身以先于匹夫者，以为贤乎？礼义由贤者出。而孟子之后丧u前丧。君无见焉！”公曰：“诺。”<font style="FONT-SIZE: 9pt"><font color="#551A8B">乘，去声。乘舆，君车也。驾，驾马也。孟子前丧父，后丧母。u，过也，言其厚母薄父也。诺，应辞也。</font></font>乐正子入见，曰：“君奚为不见孟轲也？”曰：“或告寡人曰，‘孟子之后丧u前丧’，是以不往见也。”曰：“何哉君所谓u者？前以士，后以大夫；前以三鼎，而后以五鼎与？”曰：“否。谓棺椁衣衾之美也。”曰：“非所谓u也，贫富不同也。”<font style="FONT-SIZE: 9pt"><font color="#551A8B">入见之见，音现。与，平声。乐正〔一〕子，孟子弟子也，仕于鲁。三鼎，士祭礼。五鼎，大夫祭礼。</font></font>乐正子见孟子，曰：“克告于君，君为来见也。嬖人有臧仓者沮君，君是以不果来也。”曰：“行或使之，止或尼之。行止，非人所能也。吾之不遇鲁侯，天也。臧氏之子焉能使予不遇哉？”为，去声。沮，慈吕反。尼，女乙反。焉，于虔反。克，乐正子名。沮尼，皆止之之意也。言人之行，必有人使之者。其止，必有人尼之者。然其所以行所以止，则固有天命，而非此人所能使，亦非此人所能尼也。然则我之不遇，岂臧仓之所能为哉？此章言圣贤之出处，关时运之盛衰。乃天命之所为，非人力之可及。”<font style="FONT-SIZE: 9pt"><font color="#551A8B">〔一〕“正”字，原误作“王”。</font></font></p>
            </td>
        </tr>
      </table>
      <br>
      <table width="463" border="0" cellspacing="0" cellpadding="0" align="center">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='02.htm'>上一卷</a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='04.htm'>下一卷</a></div>
                </td>
              </tr>
            </table>
            <p align=center>□ 作者：孟子及其弟子 
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
  </tr>
</table>
</body>
</html>

