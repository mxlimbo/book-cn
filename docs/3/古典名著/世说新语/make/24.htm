<html>
<head>
<title>简傲第二十四</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" topmargin="0" marginwidth="0" marginheight="0" bgcolor="#cfd3dc">
<table border="0" cellpadding="0" cellspacing="0" width="776">
  <tr valign="top">
    <td background="leftbg.jpg" width="75" align="right" height="600"> 
      <table border="0" cellpadding="0" cellspacing="0">
        <tr valign="top"> 
          <td height="10"></td>
        </tr>
        <tr valign="top"> 
          <td><a href="content.htm"><img src="return.jpg" width="28" height="77" border="0"></a></td>
        </tr>
        <tr valign="top"> 
          <td height="17"></td>
        </tr>
        <tr valign="top"> 
          <td><a href="23.htm"><img src="last.jpg" width="28" height="77" border="0"></a></td>
        </tr>
        <tr valign="top"> 
          <td height="17"></td>
        </tr>
        <tr valign="top"> 
          <td><a href="25.htm"><img src="next.jpg" width="28" height="77" border="0"></a></td>
        </tr>
      </table>
    </td>
    <td align="center" background="mainbg.jpg"> <br>
      <table width="500" cellspacing="0" cellpadding="0" align="center" border="0">
        <tr> 
          <td> 
            <p align="center" class="h">&nbsp;</p>
            <p align="center" class="h">简傲第二十四</p>
          </td>
        </tr>
      </table>
      <br>
      <table width="600" border="0" cellspacing="0" cellpadding="0" align="center">
        <tr> 
          <td>　　1晋文王功德盛大，坐席严敬，拟于王者，唯阮籍在坐，箕踞啸歌，酣放自若。
            <p>　　2王戎弱冠诣阮籍，时刘公荣在坐，阮谓王曰：「偶有二斗美酒，当与君共饮，彼公荣者无预焉。」二人交觞酬酢，公荣遂不得一杯，而言语谈戏三人无异。或有问之者，阮答曰：「胜公荣者，不可不与饮酒；不如公荣者，不可不与饮酒；唯公荣，可不与饮酒。」</p>
            <p>　　3锺士季精有才理，先不识嵇康，锺要于时贤俊者之士，俱往寻康。康方大树下锻，向子期为佐鼓排。康扬槌不辍，傍若无人，移时不交以言。锺起去，康曰：「何所闻而来？何所见而去？」锺曰：「闻所闻而来，见所见而去。」</p>
            <p>　　4嵇康与吕安善，每一相思千里命驾。安后来，值康不在，喜出户延之，不入，题门上作「凤」（繁体）字而去。喜不觉，犹以为欣，故作。凤字，凡鸟也。</p>
            <p>　　5陆士衡初入洛，咨张公所宜诣；刘道公是其一。陆既往，刘尚在哀制中。性嗜酒，礼毕，初无他言，唯问：「东吴有长柄壶卢，卿得种来不？」陆兄弟殊失望，乃悔往。</p>
            <p>　　6王平子出为荆州，王太尉及时贤送者倾路。时庭中有大树，上有鹊巢，平子脱衣巾，径上树取鹊子，凉衣拘阂树枝，便复脱去。得鹊子还下，弄，神色自若，傍若无人。</p>
            <p>　　7高坐道人于丞相坐，恒偃卧其侧。见卞令，肃然改容云：「彼是礼法人。」</p>
            <p>　　8桓宣武作徐州，时谢奕为晋陵，先粗经虚怀，而乃无异常。及桓还荆州，将西之间，意气甚笃，奕弗之疑。唯谢虎子妇王悟其旨，每曰：「桓荆州有意殊异，必与晋陵俱西矣。」俄而引奕为司马。奕既上，犹推布衣交。在温坐，岸帻啸咏，无异常日。宣武每曰：「我方外司马。」遂因酒，转无朝夕礼。桓舍入内，奕辄复随去。后至奕醉，温往主许避之。主曰：「君无狂司马，我何由得相见？」</p>
            <p>　　9谢万在兄前，欲起索便器。于时阮思旷在坐，曰：「新出门户，笃而无礼。」</p>
            <p>　　10谢中郎是王蓝田女婿。尝着白纶巾，肩舆径至扬州听事见王，直言曰：「人言君侯痴，君侯信自痴。」蓝田曰：「非无此论，但晚令耳。」</p>
            <p>　　11王子猷作桓车骑骑兵参军。桓问曰：「卿何署？」答曰：「不知何署，时见牵马来，似是马曹。」桓又问：「官有几马？」答曰：「『不问马』，何由知其数？」又问：「马比死多少？」答曰：「『未知生，焉知死。』」</p>
            <p>　　12谢公与谢万共出西，过吴郡，阿万欲相与共萃王恬许，太傅云：「恐伊不必酬汝，意不足尔。」万犹苦要，太傅坚不回，万乃独往。坐少时，王便入门内，谢殊有欣色，以为厚待己。良久，乃沐头散发而出，亦不坐，仍据胡床，在中庭晒头，神气傲迈，了无相酬意。谢于是乃还，未至船，逆呼太傅，安曰：「阿螭不作尔。」</p>
            <p>　　13王子猷作桓车骑参军。桓谓王曰：「卿在府久，比当相料理。」初不答，直高视，以手版拄颊云：「西山朝来，致有爽气。」</p>
            <p>　　14谢万北征，常以啸咏自高，未尝抚慰众士。谢公甚器爱万，而审其必败，乃俱行，从容谓万曰：「汝为元帅宜数唤诸将宴会，以说众心。」万从之。因召集诸将，都无所说，直以如意指四坐云：「诸君皆是劲卒。」诸将甚愤恨之。谢公欲深著恩信，自队主将帅以下，无不身造，厚相逊谢。及万事败，军中因欲除之。复云：「当为隐士。」故幸而得免。</p>
            <p>　　15王子敬兄弟见郗公，蹑履问讯，甚修外生礼。及嘉宾死，皆着高屐，仪容轻慢。命坐，皆云：「有事，不暇坐。」既去，郗公慨然曰：「使嘉宾不死，鼠辈敢尔！」</p>
            <p>　　16王子猷尝行过吴中，见一士大夫家极有好竹，主已知子猷当往，乃洒埽施设，在听事坐相待。王肩舆径造竹下，讽咏良久，主已失望，犹冀还当通。遂直欲出门。主人大不堪，便令左右闭门，不听出。王更以此赏主人，乃留坐，尽欢而去。</p>
            <p>　　17王子敬自会稽经吴，闻顾辟疆有名园。先不识主人，径往其家。值顾方集宾友酣燕，而王游历既毕，指麾好恶，傍若无人。顾勃然不堪曰：「傲主人，非礼也；以贵骄人，非道也。失此二者，不足齿之伧耳！」便驱其左右出门。王独在舆上回转，顾望左右移时不至，然后令送著门外，怡然不屑。</p>
            <p></p>
          </td>
        </tr>
      </table>
      <p>&nbsp;</p>
      <table width="463" border="0" cellspacing="0" cellpadding="0" align="center">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='23.htm'>上一篇</a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='25.htm'>下一篇</a></div>
                </td>
              </tr>
            </table>
            <p align=center>□ 作者：〔南朝.宋〕刘义庆
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
  </tr>
</table>
</body>
</html>

