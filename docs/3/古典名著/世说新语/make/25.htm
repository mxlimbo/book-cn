<html>
<head>
<title>排调第二十五</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" topmargin="0" marginwidth="0" marginheight="0" bgcolor="#cfd3dc">
<table border="0" cellpadding="0" cellspacing="0" width="776">
  <tr valign="top">
    <td background="leftbg.jpg" width="75" align="right" height="600"> 
      <table border="0" cellpadding="0" cellspacing="0">
        <tr valign="top"> 
          <td height="10"></td>
        </tr>
        <tr valign="top"> 
          <td><a href="content.htm"><img src="return.jpg" width="28" height="77" border="0"></a></td>
        </tr>
        <tr valign="top"> 
          <td height="17"></td>
        </tr>
        <tr valign="top"> 
          <td><a href="24.htm"><img src="last.jpg" width="28" height="77" border="0"></a></td>
        </tr>
        <tr valign="top"> 
          <td height="17"></td>
        </tr>
        <tr valign="top"> 
          <td><a href="26.htm"><img src="next.jpg" width="28" height="77" border="0"></a></td>
        </tr>
      </table>
    </td>
    <td align="center" background="mainbg.jpg"> <br>
      <table width="500" cellspacing="0" cellpadding="0" align="center" border="0">
        <tr> 
          <td> 
            <p align="center" class="h">&nbsp;</p>
            <p align="center" class="h">排调第二十五</p>
          </td>
        </tr>
      </table>
      <br>
      <table width="600" border="0" cellspacing="0" cellpadding="0" align="center">
        <tr> 
          <td>　　1诸葛瑾为豫州，遣别驾到台，语云：「小儿知谈，卿可与语。」连往诣恪，恪不与相见。后于张辅吴坐中相遇，别驾唤恪：「咄咄郎君！」恪因嘲之曰：「豫州乱矣，何咄咄之有？」答曰：「君明臣贤，未闻其乱。」恪曰：「昔唐尧在上，四凶在下。」答曰：「非唯四凶，亦有丹朱。」于是一坐大笑。
            <p>　　2晋文帝与二陈共车，过唤锺会同载，即驶车委去。比出，已远。既至，因嘲之曰：「与人期行，何以迟迟？望卿遥遥不至。」会答曰：「矫然懿实，何必同群。」帝复问会：「皋繇何如人？」答曰：「上不及尧、舜，下不逮周、孔，亦一时之懿士。」</p>
            <p>　　3锺毓为黄门郎，有机警，在景王坐燕饮。时陈群子玄伯、武周子元夏同在坐，共嘲毓。景王曰：「皋繇何如人？」对曰：「古之懿士。」顾谓玄伯、元夏曰：「君子周而不比，群而不党。」</p>
            <p>　　4嵇、阮、山、刘在竹林酣饮，王戎后往。步兵曰：「俗物已复来败人意！」王笑曰：「卿辈意，亦复可败邪？」</p>
            <p>　　5晋武帝问孙皓：「闻南人好作尔汝歌，颇能为不？」皓正饮酒，因举觞劝帝而言曰：「昔与汝为邻，今与汝为臣。上汝一杯酒，令汝寿万春！」帝悔之。</p>
            <p>　　6孙子荆年少时欲隐，语王武子「当枕石漱流」，误曰「漱石枕流」。王曰：「流可枕，石可漱乎？」孙曰：「所以枕流，欲洗其耳；所以漱石，欲砺其齿。」</p>
            <p>　　7头责秦子羽云：「子曾不如太原温颍川荀寓，范阳张华，士卿刘许，义阳邹湛，河南郑诩。此数子者，或謇吃无宫商，或尩陋希言语，或淹伊多姿态，或權哗少智諝，或口如含胶饴，或头如巾齑杵。而犹以文采可观，意思详序，攀龙附凤，并登天府。</p>
            <p>　　8王浑与妇锺氏共坐，见武子从庭过，浑欣然谓妇曰：「生儿如此，足慰人意。」妇笑曰：「若使新妇得配参军，生儿故可不啻如此！」</p>
            <p>　　9荀鸣鹤、陆士龙二人未相识，俱会张茂先坐。张令共语。以其并有大才，可勿作常语。陆举手曰：「云间陆士龙。」荀答曰：「日下荀鸣鹤。」陆曰：「既开青云，睹白雉：何不张尔弓，布尔矢？」荀答曰：「本谓云龙骙骙，定是山鹿野麋，兽弱弓强，是以发迟。」张乃抚掌大笑。</p>
            <p>　　10陆太尉诣王丞相。王公食以酪。陆还，遂病。明日，与王笺云：「昨食酪小过，通夜委顿。民虽吴人，几为伧鬼。」</p>
            <p>　　11元帝皇子生，普赐群臣。殷洪乔谢曰：「皇子诞育，普天同庆。臣无勋焉，而猥颁厚赉。」中宗笑曰：「此事岂可使卿有勋邪？」</p>
            <p>　　12诸葛令、王丞相共争姓族先后。王曰：「何不言葛、王，而云王、葛？」令曰：「譬言驴马，不言马驴，驴宁胜马邪？」</p>
            <p>　　13刘真长始见王丞相，时盛暑之月，丞相以腹熨弹棋局，曰：「何乃渹？」刘既出，人问王公云何，刘曰：「未见他异，唯闻作吴语耳。」</p>
            <p>　　14王公与朝士共饮酒，举琉璃碗谓伯仁曰：「此碗腹殊空，谓之宝器，何邪？」答曰：「此碗英英，诚为清澈，所以为宝耳。」</p>
            <p>　　15谢幼舆谓周侯曰：「卿类社树，远望之，峨峨拂青天；就而视之，其根则群狐所托，下聚溷而已！」答曰：「枝条拂青天，不以为高；群狐乱其下，不以为浊。聚溷之秽，卿之所保，何足自称？」</p>
            <p>　　16王长豫幼便和令，丞相爱恣甚笃。每共围棋，丞相欲举行，长豫按指不听。丞相曰：「讵得尔？相与似有瓜葛。」</p>
            <p>　　17明帝问周伯仁：「真长何如人？」答曰：「故是千斤嗐特。」王公笑其言。伯仁曰：「不如卷角牛，有盘辟之好。」</p>
            <p>　　18王丞相枕周伯仁膝，指其腹曰：「卿此中何所有？」答曰：「此中空洞无物，然容卿辈数百人。」</p>
            <p>　　19干宝向刘真长叙其搜神记，刘曰：「卿可谓鬼之董狐。」</p>
            <p>　　20许思文往顾和许，顾先在帐中眠，许至，便径就床角枕共语。既而唤顾共行，顾乃命左右取枕上新衣，易己体上所着。许笑曰：「卿乃复有行来衣乎？」</p>
            <p>　　21康僧渊目深而鼻高，王丞相每调之，僧渊曰：「鼻者，面之山；目者，面之渊。山不高则不灵，渊不深则不清。」</p>
            <p>　　22何次道往瓦官寺礼拜甚勤，阮思旷语之曰：「卿志大宇宙，勇迈终古。」何曰：「卿今日何故忽见推？」阮曰：「我图数千户郡，尚不能得；卿乃图作佛，不亦大乎？」</p>
            <p>　　23庾征西大举征胡，既成行，止镇襄阳。殷豫章与书，送一折角如意以调之。庾答书曰：「得所致，虽是败物，犹欲理而用之。」</p>
            <p>　　24桓大司马乘雪欲猎，先过王、刘诸人许。真长见其装束单急，问：「老贼欲持此何作？」桓曰：「我若不为此，卿辈亦那得坐谈？」</p>
            <p>　　25褚季野问孙盛：「卿国史何当成？」孙云：「久应竟，在公无暇，故至今日。」褚曰：「古人『述而不作』，何必在蚕室中？」</p>
            <p>　　26谢公在东山，朝命屡降而不动。后出为桓宣武司马，将发新亭，朝士咸出瞻送。高灵时为中丞，亦往相祖。先时，多所饮酒，因倚如醉，戏曰：「卿屡违朝旨，高卧东山，诸人每相与言：『安石不肯出，将如苍生何！』今亦苍生将如卿何？」谢笑而不答。</p>
            <p>　　27初，谢安在东山居，布衣，时兄弟已有富贵者，翕集家门，倾动人物。刘夫人戏谓安曰：「大丈夫不当如此乎？」谢乃捉鼻曰：「但恐不免耳！」</p>
            <p>　　28支道林因人就深公买峁山，深公答曰：「未闻巢、由买山而隐。」</p>
            <p>　　29王、刘每不重蔡公。二人尝诣蔡，语良久，乃问蔡曰：「公自言何如夷甫？」答曰：「身不如夷甫。」王、刘相目而笑曰：「公何处不如？」答曰：「夷甫无君辈客。」</p>
            <p>　　30张吴兴年八岁，亏齿，先达知其不常，故戏之曰：「君口中何为开狗窦？」张应声答曰：「正使君辈从此出入！」</p>
            <p>　　31郝隆七月七日出日中仰卧。人问其故，答曰：「我晒书。」</p>
            <p>　　32谢公始有东山之志，后严命屡臻，势不获已，始就桓公司马。于时人有饷桓公药草，中有「远志」。公取以问谢：「此药又名『小草』，何一物而有二称？」谢未即答。时郝隆在坐，应声答曰：「此甚易解：处则为远志，出则为小草。」谢甚有愧色。桓公目谢而笑曰：「郝参军此过乃不恶，亦极有会。」</p>
            <p>　　33庾园客诣孙监，值行，见齐庄在外，尚幼，而有神意。庾试之曰：「孙安国何在？」即答曰：「庾稚恭家。」庾大笑曰：「诸孙大盛，有儿如此！」又答曰：「未若诸庾之翼翼。」还，语人曰：「我故胜，得重唤奴父名。」</p>
            <p>　　34范玄平在简文坐，谈欲屈，引王长史曰：「卿助我！」王曰：「此非拔山力所能助！」</p>
            <p>　　35郝隆为桓公南蛮参军。三月三日会，作诗。不能者，罚酒三升。隆初以不能受罚，既饮，揽笔便作一句云：「娵隅跃清池。」桓问：「娵隅是何物？」答曰：「蛮名鱼为娵隅。」桓公曰：「作诗何以作蛮语？」隆曰：「千里投公，始得蛮府参军，那得不作蛮语也？」</p>
            <p>　　36袁羊尝诣刘恢，恢在内眠未起。袁因作诗调之曰：「角枕粲文茵，锦衾烂长筵。」刘尚晋明帝女，主见诗不平，曰：「袁羊，古之遗狂！」</p>
            <p>　　37殷洪远答孙兴公诗云：「聊复放一曲。」刘真长笑其语拙，问曰：「君欲云那放？」殷曰：「翕腊亦放，何必其螥铃邪？」</p>
            <p>　　38桓公既废海西，立简文。侍中谢公见桓公，拜，桓惊笑曰：「安石，卿何事至尔？」谢曰：「未有君拜于前，臣立于后！」</p>
            <p>　　39郗重熙与谢公书，道：「王敬仁闻一年少怀问鼎，不知桓公德衰？为复后生可畏？」</p>
            <p>　　40张苍梧是张凭之祖，尝语凭父曰：「我不如汝。」凭父未解所以，苍梧曰：「汝有佳儿。」凭时年数岁，敛手曰：「阿翁，讵宜以子戏父？」</p>
            <p>　　41习凿齿、孙兴公未相识，同在桓公坐。桓语孙：「可与习参军共语。」孙云：「『蠢尔蛮荆』，敢与大邦为雠！」习云：「『薄伐猃狁』，至于太原。」</p>
            <p>　　42桓豹奴是王丹阳外生，形似其舅，桓甚讳之。宣武云：「不恒相似，时似耳。恒似是形，时似是神。」桓逾不说。</p>
            <p>　　43王子猷诣谢万，林公先在坐，瞻瞩甚高。王曰：「若林公须发并全，神情当复胜此不？」谢曰：「唇齿相须，不可以偏亡。须发何关于神明！」林公意甚恶，曰：「七尺之躯，今日委君二贤。」</p>
            <p>　　44郗司空拜北府，王黄门诣郗门拜，云：「应变将略，非其所长。」骤咏之不已。郗仓谓嘉宾曰：「公今日拜，子猷言语殊不逊，深不可容！」嘉宾曰：「此是陈寿作诸葛评，人以汝家比武侯，复何所言？」</p>
            <p>　　45王子猷诣谢公，谢曰：「云何七言诗？」子猷承问，答曰：「昂昂若千里之驹，泛泛若水中之凫。」</p>
            <p>　　46王文度、范荣期俱为简文所要。范年大而位小，王年小而位大。将前，更相推在前，既移久，王遂在范后。王因谓曰：「簸之扬之，糠秕在前。」范曰：「洮之汰之，砂砾在后。」</p>
            <p>　　47刘遵祖少为殷中军所知，称之于庾公。庾公甚忻然，便取为佐。既见，坐之独榻上与语。刘尔日殊不称，庾小失望，遂名之为「羊公鹤」。昔羊叔子有鹤善舞，尝向客称之，客试使趋来，而不肯舞，故称比之。</p>
            <p>　　48魏长高雅有体量，而才学非所经。初宦当出，虞存嘲之曰：「与卿约法三章：谈者死，文笔者刑，商略抵罪。」魏怡然而笑，无忤于色。</p>
            <p>　　49郗嘉宾书与袁虎，道戴安道、谢居士云：「恒任之风，当有所弘耳。」以袁无恒，故以此激之。</p>
            <p>　　50范启与郗嘉宾书曰：「子敬举体无饶，纵掇皮无余润。」郗答曰：「举体无余润，何如举体非真者？」范性矜假多烦，故嘲之。</p>
            <p>　　51二郗奉道，二何奉佛，皆以财贿。谢中郎云：「二郗谄于道，二何佞于佛。」</p>
            <p>　　52王文度在西州，与林法师讲，韩、孙诸人并在坐，林公理每欲小屈。孙兴公曰：「法师今日如着弊絮在荆棘中，触地挂阂。」</p>
            <p>　　53范容期见郗超俗情不淡，戏之曰：「夷、齐、巢、许一诣垂名。何必劳神苦形，支策据梧邪？」郗未答，韩康伯曰：「何不使游刃皆虚？」</p>
            <p>　　54简文在殿上行，右军与孙兴公在后。右军指简文语孙曰：「此啖名客！」简文顾曰：「天下自有利齿儿。」后王光禄作会稽，谢车骑出曲阿祖之，王孝伯罢秘书丞，在坐，谢言及此事，因视孝伯曰：「王丞齿似不钝。」王曰。「不钝，颇亦验。」</p>
            <p>　　55谢遏夏月尝仰卧，谢公清晨卒来，不暇着衣，跣出屋外，方蹑履问讯。公曰：「汝可谓『前倨而后恭』。」</p>
            <p>　　56顾长康作殷荆州佐，请假还东。尔时例不给布帆，顾苦求之，乃得发。至破冢，遭风大败。作笺与殷云：「地名破冢，真破冢而出，行人安稳，布帆无恙。」</p>
            <p>　　57苻朗初过江，王咨议大好事，问中国人物及风土所生，终无极已。朗大患之。次复问奴婢贵贱，朗曰：「谨厚有识，中者，乃至十万；无意为奴婢，问者，止数千耳。」</p>
            <p>　　58东府客馆是版屋。谢景重诣太傅，时宾客满中，初不交言，直仰视云：「王乃复西戎其屋。」</p>
            <p>　　59顾长康啖甘蔗，先食尾。问所以，云：「渐至佳境。」</p>
            <p>　　60孝武属王珣求女婿，曰：「王敦、桓温，磊砢之流，既不可复得；且小如意，亦好豫人家事，酷非所须。正如真长、子敬比，最佳。」珣举谢混。后袁山松欲拟谢婚，王曰：「卿莫近禁脔！」</p>
            <p>　　61桓南郡与殷荆州语次，因共作了语。顾恺之曰：「火烧平原无遗燎。」桓曰：「白布缠棺竖旒旄。」殷曰：「投鱼深渊放飞鸟。」次作危语。桓曰：「矛头淅米剑头炊。」殷曰：「百岁老翁攀枯枝。」顾曰：「井上辘轳卧婴儿。」殷有一参军在坐，云：「盲人骑瞎马，夜半临深池。」殷曰：「咄咄逼人！」仲堪眇目故也。</p>
            <p>　　62桓玄出射，有以刘参军朋赌，垂成，唯少一破。刘谓周曰：「卿此起不破，我当挞卿。」周曰：「何至受卿挞？」刘曰：「伯禽之贵，尚不免挞，而况于卿！」周殊无忤色。桓语庾伯鸾曰：「刘参军宜停读书，周参军且勤学问。」</p>
            <p>　　63桓南郡与道曜讲老子，王侍中为主簿，在坐。桓曰：「王主簿，可顾名思义。」王未答，且大笑。桓曰：「王思道能作大家儿笑。」</p>
            <p>　　64祖广行恒缩头。诣桓南君，始下车，桓曰：「天甚晴朗，祖参军如从屋漏中来。」</p>
            <p>　　65桓玄素轻桓崖，崖在京下有好桃，玄连就求之，遂不得佳者。玄与殷仲文书，以为嗤笑曰：「德之休明，肃慎贡其楛矢；如其不尔，篱壁间物，亦不可得也。」</p>
            <p></p>
          </td>
        </tr>
      </table>
      <p>&nbsp;</p>
      <table width="463" border="0" cellspacing="0" cellpadding="0" align="center">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='24.htm'>上一篇</a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='26.htm'>下一篇</a></div>
                </td>
              </tr>
            </table>
            <p align=center>□ 作者：〔南朝.宋〕刘义庆
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
  </tr>
</table>
</body>
</html>

