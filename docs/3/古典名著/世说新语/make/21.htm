<html>
<head>
<title>巧艺第二十一</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" topmargin="0" marginwidth="0" marginheight="0" bgcolor="#cfd3dc">
<table border="0" cellpadding="0" cellspacing="0" width="776">
  <tr valign="top">
    <td background="leftbg.jpg" width="75" align="right" height="600"> 
      <table border="0" cellpadding="0" cellspacing="0">
        <tr valign="top"> 
          <td height="10"></td>
        </tr>
        <tr valign="top"> 
          <td><a href="content.htm"><img src="return.jpg" width="28" height="77" border="0"></a></td>
        </tr>
        <tr valign="top"> 
          <td height="17"></td>
        </tr>
        <tr valign="top"> 
          <td><a href="20.htm"><img src="last.jpg" width="28" height="77" border="0"></a></td>
        </tr>
        <tr valign="top"> 
          <td height="17"></td>
        </tr>
        <tr valign="top"> 
          <td><a href="22.htm"><img src="next.jpg" width="28" height="77" border="0"></a></td>
        </tr>
      </table>
    </td>
    <td align="center" background="mainbg.jpg"> <br>
      <table width="500" cellspacing="0" cellpadding="0" align="center" border="0">
        <tr> 
          <td> 
            <p align="center" class="h">&nbsp;</p>
            <p align="center" class="h">巧艺第二十一</p>
          </td>
        </tr>
      </table>
      <br>
      <table width="600" border="0" cellspacing="0" cellpadding="0" align="center">
        <tr> 
          <td>　　1弹棋始自魏宫内，用妆奁戏。文帝于此戏特妙，用手巾角拂之，无不中。有客自云能，帝使为之。客着葛巾角，低头拂棋，妙逾于帝。
            <p>　　2陵云台楼观精巧，先称平众木轻重，然后造构，乃无锱铢相负揭。台虽高峻，常随风摇动，而终无倾倒之理。魏明帝登台，惧其势危，别以大材扶持之，楼即颓坏。论者谓轻重力偏故也。</p>
            <p>　　3韦仲将能书。魏明帝起殿，欲安榜，使仲将登梯题之。既下，头鬓皓然，因敕儿孙：「勿复学书。」</p>
            <p>　　4锺会是荀济北从舅，二人情好不协。荀有宝剑，可直百万，常在母锺夫人许。会善书，学荀手迹，作书与母取剑，仍窃去不还。荀勖知是锺而无由得也，思所以报之。后锺兄弟以千万起一宅，始成，甚精丽，未得移住。荀极善画，乃潜往画锺门堂，作太傅形象，衣冠状貌如平生。二锺入门，便大感恸，宅遂空废。</p>
            <p>　　5羊长和博学工书，能骑射，善围棋。诸羊后多知书，而射、奕余艺莫逮。</p>
            <p>　　6戴安道就范宣学，视范所为：范读书亦读书，范抄书亦抄书。唯独好画，范以为无用，不宜劳思于此。戴乃画南都赋图，范看毕咨嗟，甚以为有益，始重画。</p>
            <p>　　7谢太傅云：「顾长康画，有苍生来所无。」</p>
            <p>　　8戴安道中年画行像甚精妙。庾道季看之，语戴云：「神明太俗，由卿世情未尽。」戴云：「唯务光当免卿此语耳。」</p>
            <p>　　9顾长康画裴叔则，颊上益三毛。人问其故，顾曰：「裴楷俊朗有识具，正此是其识具。」看画者寻之，定觉益三毛如有神明，殊胜未安时。</p>
            <p>　　10王中郎以围棋是坐隐，支公以围棋为手谈。</p>
            <p>　　11顾长康好写起人形，欲图殷荆州，殷曰：「我形恶，不烦耳。」顾曰：「明府正为眼尔。但明点童子，飞白拂其上，使如轻云之蔽日。」</p>
            <p>　　12顾长康画谢幼舆在岩石里。人问其所以，顾曰：「谢云：『一丘一壑，自谓过之。』此子宜置丘壑中。」</p>
            <p>　　13顾长康画人，或数年不点目精。人问其故，顾曰：「四体妍蚩，本无关于妙处，传神写照，正在阿堵中。」</p>
            <p>　　14顾长康道：「手挥五弦易，目送归鸿难。」</p>
            <p></p>
          </td>
        </tr>
      </table>
      <p>&nbsp;</p>
      <table width="463" border="0" cellspacing="0" cellpadding="0" align="center">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='20.htm'>上一篇</a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='22.htm'>下一篇</a></div>
                </td>
              </tr>
            </table>
            <p align=center>□ 作者：〔南朝.宋〕刘义庆
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
  </tr>
</table>
</body>
</html>

