<html>
<head>
<title>崇礼第二十二</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" topmargin="0" marginwidth="0" marginheight="0" bgcolor="#cfd3dc">
<table border="0" cellpadding="0" cellspacing="0" width="776">
  <tr valign="top">
    <td background="leftbg.jpg" width="75" align="right" height="600"> 
      <table border="0" cellpadding="0" cellspacing="0">
        <tr valign="top"> 
          <td height="10"></td>
        </tr>
        <tr valign="top"> 
          <td><a href="content.htm"><img src="return.jpg" width="28" height="77" border="0"></a></td>
        </tr>
        <tr valign="top"> 
          <td height="17"></td>
        </tr>
        <tr valign="top"> 
          <td><a href="21.htm"><img src="last.jpg" width="28" height="77" border="0"></a></td>
        </tr>
        <tr valign="top"> 
          <td height="17"></td>
        </tr>
        <tr valign="top"> 
          <td><a href="23.htm"><img src="next.jpg" width="28" height="77" border="0"></a></td>
        </tr>
      </table>
    </td>
    <td align="center" background="mainbg.jpg"> <br>
      <table width="500" cellspacing="0" cellpadding="0" align="center" border="0">
        <tr> 
          <td> 
            <p align="center" class="h">&nbsp;</p>
            <p align="center" class="h">崇礼第二十二</p>
          </td>
        </tr>
      </table>
      <br>
      <table width="600" border="0" cellspacing="0" cellpadding="0" align="center">
        <tr> 
          <td>　　1元帝正会，引王丞相登御床，王公固辞，中宗引之弥苦。王公曰：「使太阳与万物同晖，臣何以瞻仰？」
            <p>　　2桓宣武尝与参佐入宿，袁宏、伏滔相次而至。莅名府中，复有袁参军，彦伯疑焉，令传教更质。传教曰：「参军是袁、伏之袁，复何所疑？」</p>
            <p>　　3王珣、郗超并有奇才，为大司马所眷拔。珣为主簿，超为记室参军。超为人多须，珣状短小，于时荆州为之语曰：「髯参军，短主簿，能令公喜，能令公怒。」</p>
            <p>　　4许玄度停都一月，刘尹无日不往，乃叹曰：「卿复少时不去，我成轻薄京尹！」</p>
            <p>　　5孝武在西堂会，伏滔预坐。还，下车呼其儿，语之曰：「百人高会，临坐未得他语，先问：『伏滔何在？在此不？』此故未易得。为人作父如此，何如？」</p>
            <p>　　6卞范之为丹阳尹。羊孚南州暂还，往卞许，云：「下官疾动，不堪坐。」卞便开帐拂褥，羊径上大床，入被须枕。卞回坐倾睐，移晨达莫。羊去，卞语曰：「我以第一理期卿，卿莫负我。」</p>
            <p></p>
          </td>
        </tr>
      </table>
      <p>&nbsp;</p>
      <table width="463" border="0" cellspacing="0" cellpadding="0" align="center">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='21.htm'>上一篇</a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='23.htm'>下一篇</a></div>
                </td>
              </tr>
            </table>
            <p align=center>□ 作者：〔南朝.宋〕刘义庆
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
  </tr>
</table>
</body>
</html>

