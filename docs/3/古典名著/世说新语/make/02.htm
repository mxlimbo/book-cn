<html>
<head>
<title>言语第二</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" topmargin="0" marginwidth="0" marginheight="0" bgcolor="#cfd3dc">
<table border="0" cellpadding="0" cellspacing="0" width="776">
  <tr valign="top">
    <td background="leftbg.jpg" width="75" align="right" height="600"> 
      <table border="0" cellpadding="0" cellspacing="0">
        <tr valign="top"> 
          <td height="10"></td>
        </tr>
        <tr valign="top"> 
          <td><a href="content.htm"><img src="return.jpg" width="28" height="77" border="0"></a></td>
        </tr>
        <tr valign="top"> 
          <td height="17"></td>
        </tr>
        <tr valign="top"> 
          <td><a href="01.htm"><img src="last.jpg" width="28" height="77" border="0"></a></td>
        </tr>
        <tr valign="top"> 
          <td height="17"></td>
        </tr>
        <tr valign="top"> 
          <td><a href="03.htm"><img src="next.jpg" width="28" height="77" border="0"></a></td>
        </tr>
      </table>
    </td>
    <td align="center" background="mainbg.jpg"> <br>
      <table width="500" cellspacing="0" cellpadding="0" align="center" border="0">
        <tr> 
          <td> 
            <p align="center" class="h">&nbsp;</p>
            <p align="center" class="h">言语第二</p>
          </td>
        </tr>
      </table>
      <br>
      <table width="600" border="0" cellspacing="0" cellpadding="0" align="center">
        <tr> 
          <td> 　　1边文礼见袁奉高，失次序。奉高曰：「昔尧聘许由，面无怍色。先生何为颠倒衣裳？」文礼答曰：「明府初临，尧德未彰，是以贱民颠倒衣裳耳。」
            <p>　　2徐孺子年九岁，尝月下戏，人语之曰：「若令月中无物，当极明邪？」徐曰：「不然。譬如人眼中有瞳子，无此必不明。」</p>
            <p>　　3孔文举年十岁，随父到洛。时李元礼有盛名，为司隶校尉。诣门者，皆俊才清称及中表亲戚乃通。文举至门，谓吏曰：「我是李府君亲。」既通，前坐。元礼问曰：「君与仆有何亲？」对曰：「昔先君仲尼与君先人伯阳有师资之尊，是仆与君奕世为通好也。」元礼及宾客莫不奇之。太中大夫陈韪后至，人以其语语之，韪曰：「小时了了，大未必佳。」文举曰：「想君小时必当了了。」韪大qe。</p>
            <p>　　4孔文举有二子，大者六岁，小者五岁。昼日父眠，小者床头盗酒饮之，大儿谓曰：「何以不拜？」答曰：「偷，那得行礼！」</p>
            <p>　　5孔融被收，中外惶怖。时融儿大者九岁，小者八岁，二儿故琢钉戏，了无遽容。融谓使者曰：「冀罪止于身，二儿可得全不？」儿徐进曰：「大人岂见覆巢之下，复有完卵乎？」寻亦收至。</p>
            <p>　　6颍川太守髡陈仲弓。客有问元方：「府君如何？」元方曰：「高明之君也。」「足下家君如何？」曰：「忠臣孝子也。」客曰：「易称：『二人同心，其利断金；同心之言，其臭如兰。』何有高明之君，而刑忠臣孝子者乎？」元方曰：「足下言何其谬也！故不相答。」客曰：「足下但因伛为恭而不能答。」元方曰：「昔高宗放孝子孝己，尹吉甫放孝子伯奇，董仲舒放孝子符起。唯此三君，高明之君；唯此三子，忠臣孝子。」客惭而退。</p>
            <p>　　7荀慈明与汝南袁阆相见，问颍川人士，慈明先及诸兄。阆笑曰：「士但可因亲旧而已乎？」慈明曰：「足下相难，依据者何经？」阆曰：「方问国士，而及诸兄，是以尤之耳。」慈明曰：「昔者祁奚内举不失其子，外举不失其雠，以为至公。公旦文王之诗，不论尧、舜之德而颂文、武者，亲亲之义也。春秋之义，内其国而外诸夏。且不爱其亲而爱他人者，不为悖德乎？」</p>
            <p>　　8祢衡被魏武谪为鼓吏，正月半试鼓，衡扬⑽渔阳掺挝，渊渊有金石声，四坐为之改容。孔融曰：「祢衡罪同胥靡不能发明王之梦。」魏武惭而赦之。</p>
            <p>　　9南郡庞士元闻司马德操在颍川，故二千里候之。至，遇德操采桑，士元从车中谓曰：「吾闻丈夫处世，当带金佩紫，焉有曲洪流之量，而执丝妇之事？」德操曰：「子且下车。子适知邪径之速，不虑失道之迷。昔伯成耦耕，不慕诸侯之荣；原宪桑枢，不易有官之宅。何有坐则华屋，行则肥马，侍女数十，然后为奇？此乃许、父所以慷慨，夷、齐所以长叹。虽有窃秦之爵，千驷之富，不足贵也。」士元曰：「仆生出边垂，寡见大义，若不一叩洪锺，伐雷鼓，则不识其音响也！」</p>
            <p>　　10刘公干以失敬罹罪。文帝问曰：「卿何以不谨于文宪？」桢答曰：「臣诚庸短，亦由陛下纲目不疏。」</p>
            <p>　　11锺毓、锺会少有令誉，年十三，魏文帝闻之，语其父锺繇曰：「可令二子来。」于是敕见。毓面有汗，帝曰：「卿面何以汗？」毓对曰：「战战惶惶，汗出如浆。」复问会：「卿何以不汗？」对曰：「战战栗栗，汗不敢出。」</p>
            <p>　　12锺毓兄弟小时，值父昼寝，因共偷服药酒。其父时觉，且托寐以观之。毓拜而后饮，会饮而不拜。既而问毓何以拜，毓曰：「酒以成礼，不敢不拜。」又问会何以不拜，会曰：「偷本非礼，所以不拜。」</p>
            <p>　　13魏明帝为外祖母筑馆于甄氏，既成，自行视，谓左右曰：「馆当以何为名？」侍中缪袭曰：「陛下圣思齐于哲王，罔极过于曾、闵。此馆之兴，情锺舅氏，宜以『渭阳』为名。」</p>
            <p>　　14何平叔云：「服五石散，非唯治病，亦觉神明开朗。」</p>
            <p>　　15嵇中散语赵景真：「卿瞳子白黑分明，有白起之风，恨量小狭。」赵云：「尺表能审玑衡之度，寸管能测往复之气。何必在大，但问识如何耳。」</p>
            <p>　　16司马景王东争，取上党李喜，以为从事中郎。因问喜曰：「昔先公辟君不就，今孤召君，何以来？」喜对曰：「先公以礼见待，故得以礼进退；明公以法见绳，喜畏法而至耳。」</p>
            <p>　　17邓艾口吃，语称「艾艾」。晋文王戏之曰：「卿云『艾艾』，定是几艾？」对曰：「『凤兮凤兮』，故是一凤。」</p>
            <p>　　18嵇中散既被诛，向子期举郡计入洛，文王引进，问曰：「闻君有箕山之志，何以在此？」对曰：「巢、许狷介之士，不足多慕。」王大咨嗟。</p>
            <p>　　19晋武帝始登阼，探策得「一」。王者世数，系此多少。帝既不说，群臣失色，莫能有言者。侍中裴楷进曰：「臣闻天得一以清，地得一以宁，侯王得一以为天下贞。」帝说，群臣叹服。</p>
            <p>　　20满奋畏风。在晋武帝坐，北窗作琉璃屏，实密似疏，奋有难色。帝笑之，奋答曰：「臣犹吴牛，见月而喘。」</p>
            <p>　　21诸葛靓在吴，于朝堂大会。孙皓问：「卿字仲思，为何所思？」对曰：「在家思孝，事君思忠，朋友思信，如斯而已。」</p>
            <p>　　22蔡洪赴洛，洛中人问曰：「幕府初开，群公辟命，求英奇于仄陋，采贤俊于岩穴。君吴、楚之士，亡国之余，有何异才而应斯举？」蔡答曰：「夜光之珠，不必出于孟津之河；盈握之璧，不必采于昆仑之山。大禹生于东夷，文王生于西羌。圣贤所出，何必常处。昔武王伐纣，迁顽民于洛邑，得无诸君是其苗裔乎？」</p>
            <p>　　23诸名士共至洛水戏，还，乐令问王夷甫曰：「今日戏乐乎？」王曰：「裴仆射善谈名理，混混有雅致；张茂先论史、汉，靡靡可听；我与王安丰说延陵、子房，亦超超玄著。」</p>
            <p>　　24王武子、孙子荆各言其土地人物之美。王云：「其地坦而平，其水淡而清，其人廉且贞。」孙云：「其山夺鸵葬隙耄其水蜂投扬波，其人垒`而英多。」</p>
            <p>　　25乐令女适大将军成都王颍，王兄长沙王执权于洛，遂构兵相图。长沙王亲近小人，远外君子，凡在朝者，人怀危惧。乐令既允朝望，加有婚亲，群小谗于长沙。长沙尝问乐令，乐令神色自若，徐答曰：「岂以五男易一女。」由是释然，无复疑虑。</p>
            <p>　　26陆机诣王武子，武子前置数斛羊酪，指以示陆曰：「卿江东何以敌此？」陆云：「有千里莼羹，但未下盐豉耳。」</p>
            <p>　　27中朝有小儿，父病，行乞药。主人问病，曰：「患疟也。」主人曰：「尊侯明德君子，何以病疟？」答曰：「来病君子，所以为疟耳。」</p>
            <p>　　28崔正熊诣都郡，都郡将姓陈，问正熊：「君去崔杼几世？」答曰：「民去崔杼，如明府之去陈恒。」</p>
            <p>　　29元帝始过江，谓顾骠骑曰：「寄人国土，心常怀惭。」荣跪对曰：「臣闻王者以天下为家，是以耿、亳无定处，九鼎迁洛邑，愿陛下勿以迁都为念。」</p>
            <p>　　30庾公造周伯仁，伯仁曰：「君何所欣说而忽肥？」庾曰：「君复何所忧惨而忽瘦？」伯仁曰：「吾无所忧，直是清虚日来，滓秽日去耳。」</p>
            <p>　　31过江诸人，每至美日，辄相邀新亭，藉卉饮宴。周侯中坐而叹曰：「风景不殊，正自有山河之异！」皆相视流泪。唯王丞相愀然变色曰：「当共戮力王室，克复神州，何至作楚囚相对！」</p>
            <p>　　32卫洗马初欲渡江，形神惨悴，语左右云：「见此芒芒，不觉百端交集。苟未免有情，亦复谁能遣此！」</p>
            <p>　　33顾司空未知名，诣王丞相。丞相小极，对之疲睡。顾思所以叩会之，因谓同坐曰：「昔每闻元公道公协赞中宗，保全江表。体小不安，令人喘息。」丞相因觉，谓顾曰：「此子□（王圭）璋特达，机警有锋。」</p>
            <p>　　34会稽贺生，体识清远，言行以礼。不徒东南之美，实为海内之秀。</p>
            <p>　　35刘琨虽隔阂寇戎，志存本朝。谓温峤曰：「班彪识刘氏之复兴，马援知汉光之可辅。今晋祚虽衰，天命未改，吾欲立功于河北，使卿延誉于江南，子其行乎？」温曰：「峤虽不敏，才非昔人，明公以桓、文之姿，建匡立之功，岂敢辞命！」</p>
            <p>　　36温峤初为刘琨使来过江。于时，江左营建始尔，纲纪未举。温新至，深有诸虑。既诣王丞相，陈主上幽越、社稷焚灭、山陵夷毁之酷，有黍离之痛。温忠慨深烈，言与泗俱；丞相亦与之对泣。叙情既毕，便深自陈结，丞相亦厚相酬纳。既出，欢然言曰：「江左自有管夷吾，此复何忧！」</p>
            <p>　　37王敦兄含，为光禄勋。敦既逆谋，屯据南州，含委职奔姑孰。王丞相诣阙谢。司徒、丞相、扬州官僚问讯，仓卒不知何辞。顾司空时为扬州别驾，援翰曰：「王光禄远避流言，明公蒙尘路次，群下不宁，不审尊体起居何如？」</p>
            <p>　　38郗太尉拜司空，语同坐曰：「平生意不在多，值世故纷纭，遂至台鼎。朱博翰音，实愧于怀。」</p>
            <p>　　39高坐道人不作汉语。或问此意，简文曰：「以简应对之烦。」</p>
            <p>　　40周仆射雍容好仪形。诣王公，初下车，隐数人，王公含笑看之。既坐，傲然啸咏。王公曰：「卿欲希嵇、阮邪？」答曰：「何敢近舍明公，远希嵇、阮！」</p>
            <p>　　41庾公尝入佛图，见卧佛，曰：「此子疲于津梁。」于时以为名言。</p>
            <p>　　42挚瞻曾作四郡太守、大将军户曹参军，复出作内史。年始二十九。尝别王敦，敦谓瞻曰：「卿年未三十，已为万石，亦太早。」瞻曰：「方于将军，少为太早；比之甘罗，已为太老。」</p>
            <p>　　43梁国杨氏子九岁，甚聪惠。孔君平诣其父，父不在，乃呼儿出。为设果，果有杨梅。孔指以示儿曰：「此是君家果。」儿应声答曰：「未闻孔雀是夫子家禽。」</p>
            <p>　　44孔廷尉以裘与从弟沈，沈辞不受。廷尉曰：「晏平仲之俭，祠其先人，豚肩不掩豆，犹狐裘数十年，卿复何辞此！」于是受而服之。</p>
            <p>　　45佛图澄与诸石游，林公曰：「澄以石虎为海鸥鸟。」</p>
            <p>　　46谢仁祖年八岁，谢豫章将送客。尔时语已神悟，自参上流。诸人咸共叹之，曰：「年少，一坐之颜回。」仁祖曰：「坐无尼父，焉别颜回？」</p>
            <p>　　47陶公疾笃，都无献替之言，朝士以为恨。仁祖闻之，曰：「时无竖刁，故不贻陶公话言。」时贤以为德音。</p>
            <p>　　48竺法深在简文坐，刘尹问：「道人何以游朱门？」答曰：「君自见朱门，贫道如游蓬户。」或云卞令。</p>
            <p>　　49孙盛为庾公记室参军，从猎，将其二儿俱行，庾公不知，忽于猎场见齐庄，时年七八岁，庾谓曰：「君亦复来邪？」应声答曰：「所谓『无小无大，从公于迈』。」</p>
            <p>　　50孙齐由、齐庄二人，小时诣庾公。公问齐由何字，答曰：「字齐由。」公曰：「欲何齐邪？」曰：「齐许由。」齐庄何字，答曰：「字齐庄。」公曰：「欲何齐？」曰：「齐庄周。」公曰：「何不慕仲尼而慕庄周？」对曰：「圣人生知，故难企慕。」庾公大喜小儿对。</p>
            <p>　　51张玄之、顾敷是顾和中外孙，皆少而聪惠，和并知之，而常谓顾胜。亲重偏至，张颇不恹。于时张年九岁，顾年七岁，和与俱至寺中，见佛般泥洹像，弟子有泣者，有不泣者。和以问二孙。玄谓：「被亲故泣，不被亲故不泣。」敷曰：「不然。当由忘情故不泣，不能忘情故泣。」</p>
            <p>　　52庾法畅造庾太尉，握麈尾至佳。公曰：「此至佳，那得在？」法畅曰：「廉者不求，贪者不与，故得在耳。」</p>
            <p>　　53庾稚恭为荆州，以毛扇上武帝，武帝疑是故物。侍中刘劭曰：「柏梁云构，工匠先居其下；管弦繁奏，锺、夔先听其音。稚恭上扇，以好不以新。」庾后闻之，曰：「此人宜在帝左右。」</p>
            <p>　　54何骠骑亡后，征褚公入。既至石头，王长史、刘尹同诣褚。褚曰：「真长何以处我？」真长顾王曰：「此子能言。」褚因视王，王曰：「国自有周公。」</p>
            <p>　　55桓公北征，经金城，见前为琅邪时种柳，皆已十围，慨然曰：「木犹如此，人何以堪！」攀枝执条，泫然流泪。</p>
            <p>　　56简文作抚军时，尝与桓宣武俱入朝，更相让在前，宣武不得已而先之，因曰：「伯也执殳，为王前驱。」简文曰：「所谓『无小无大，从公于迈。』」</p>
            <p>　　57顾悦与简文同年，而发早白。简文曰：「卿何以先白？」对曰：「蒲柳之姿，望秋而落；松柏之质，经霜弥茂。」</p>
            <p>　　58桓公入峡，绝壁天悬，腾波迅急，乃叹曰：「既为忠臣，不得为孝子，如何？」</p>
            <p>　　59初，荧惑入太微，寻废海西，简文登阼，复入太微，帝恶之。时郗超为中书，在直。引超入曰：「天命修短，故非所计。政当无复近日事不？」超曰：「大司马方将外固封疆，内镇社稷，必无若此之虑。臣为陛下以百口保之。」帝因诵庾仲初诗曰：「志士痛朝危，忠臣哀主辱。」声甚凄厉。郗受假还东，帝曰：「致意尊公，家国之事，遂至于此。由是身不能以道匡卫，思患预防。愧叹之深，言何能喻？」因泣下流襟。</p>
            <p>　　60简文在暗室中坐，召宣武，宣武至，问上何在。简文曰：「某在斯。」世人以为能。</p>
            <p>　　61简文入华林园，顾谓左右曰：「会心处不必在远，翳然林水，便自有濠、濮间想也，觉鸟兽禽鱼自来亲人。」</p>
            <p>　　62谢太傅语王右军曰：「中年丧于哀乐，与亲友别，辄作数日恶。」王曰：「年在桑榆，自然至此，正赖丝竹陶写，恒恐儿辈觉，损欣乐之趣。」</p>
            <p>　　63支道林常养数匹马。或言：「道人畜马不韵。」支曰：「贫道重其神骏。」</p>
            <p>　　64刘尹与桓宣武共听讲礼记。桓云：「时有入心处，便觉咫尺玄门。」刘曰：「此未关至极，自是金华殿之语。」</p>
            <p>　　65羊秉为抚军参军，少亡，有令誉，夏侯孝若为之叙，极相赞悼。羊权为黄门侍郎，侍简文坐。帝问曰：「夏侯湛作羊秉叙，绝可想。是卿何物？有后不？」权潸然对曰：「亡伯令问夙彰，而无有继嗣；虽名播天听，然胤绝圣世。」帝嗟慨久之。</p>
            <p>　　66王长史与刘真长别后相见，王谓刘曰：「卿更长进。」答曰：「此若天之自高耳。」</p>
            <p>　　67刘尹云：「人想王荆产佳，此想长松下当有清风耳。」</p>
            <p>　　68王仲祖闻蛮语不解，茫然曰：「若使介葛卢来朝，故当不昧此语。」</p>
            <p>　　69刘真长为丹阳尹，许玄度出都，就刘宿，床帷新丽，饮食丰甘。许曰：「若保全此处，殊胜东山。」刘曰：「卿若知吉凶由人，吾安得不保此！」王逸少在坐，曰：「令巢、许遇稷、契，当无此言。」二人并有愧色。</p>
            <p>　　70王右军与谢太傅共登冶城，谢悠然远想，有高世之志。王谓谢曰：「夏禹勤王，手足胼胝；文王旰食，日不暇给。今四郊多垒，宜人人自效；而虚谈费务，浮文妨要，恐非当今所宜。」谢答曰：「秦任商鞅，二世而亡，岂清言致患邪？」</p>
            <p>　　71谢太傅寒雪日内集，与儿女讲论文义，俄而雪骤，公欣然曰：「白雪纷纷何所似？」兄子胡儿曰：「撒盐空中差可拟。」兄女曰：「未若柳絮因风起。」公大笑乐。即公大兄无奕女，左将军王凝之妻也。</p>
            <p>　　72王中郎令伏玄度、习凿齿论青楚人物，临成，以示韩康伯，康伯都无言。王曰：「何故不言？」韩曰：「无可无不可。」</p>
            <p>　　73刘尹云：「清风朗月，辄思玄度。」</p>
            <p>　　74荀中郎在京口，登北固望海云：「虽未睹三山，便自使人有凌云意。若秦、汉之君，必当褰裳濡足。」</p>
            <p>　　75谢公云：「贤圣去人，其间亦迩。」子侄未之许，公叹曰：「若郗超闻此语，必不至河汉。」</p>
            <p>　　76支公好鹤，住剡东干接腥艘牌渌鹤，少时翅长欲飞，支意惜之，乃铩其翮。鹤轩翥不复能飞，乃反顾翅垂头，视之如有懊丧意。林曰：「既有陵霄之姿，何肯为人作耳目近玩！」养令翮成，置使飞去。</p>
            <p>　　77谢中郎经曲阿后湖，问左右：「此是何水？」答曰：「曲阿湖。」谢曰：「故当渊注s著，纳而不流。」</p>
            <p>　　78晋武帝每饷山涛恒少，谢太傅以问子弟，车骑答曰：「当由欲者不多，而使与者忘少。」</p>
            <p>　　79谢胡儿语庾道季：「诸人莫当就卿谈，可坚城垒。」庾曰：「若文度来，我以偏师待之；康伯来，济河焚舟。」</p>
            <p>　　80李弘度常叹不被遇。殷扬州知其家贫，问：「君能屈志百里不？」李答曰：「北门之叹，久已上闻；穷猿奔林，岂暇择木？」遂授剡县。</p>
            <p>　　81王司州至吴兴印渚中看，叹曰：「非唯使人情开涤，亦觉日月清朗。」</p>
            <p>　　82谢万作豫州都督，新拜，当西之都邑，相送累日，谢疲顿。于是高侍中往，径就谢坐，因问：「卿今仗节方州，当疆理西蕃，何以为政？」谢粗道其意。高便为谢道形势，作数百语。谢遂起坐。高去后，谢追曰：「阿酃故粗有才具。」谢因此得终坐。</p>
            <p>　　83袁彦伯为谢安南司马，都下诸人送至濑乡。将别，既自凄惘，叹曰：「江山辽落，居然有万里之势！」</p>
            <p>　　84孙绰赋遂初，筑室畎川，自言见止足之分。斋前种一松树，恒自手壅治之。高世远时亦邻居，语孙曰：「松树子非不楚楚可怜，但永无栋梁用耳！」孙曰：「枫柳虽合抱，亦何所施？」</p>
            <p>　　85桓征西治江陵城甚丽，会宾僚出江津望之，云：「若能目此城者，有赏。」顾长康时为客，在坐，目曰：「遥望层城，丹楼如霞。」桓即赏以二婢。</p>
            <p>　　86王子敬语王孝伯曰：「羊叔子自复佳耳，然亦何与人事，故不如铜雀台上妓。」</p>
            <p>　　87林公见东阳长山曰：「何其坦迤！」</p>
            <p>　　88顾长康从会稽还，人问山川之美，顾云：「千岩竞秀，万壑争流，草木蒙笼其上，若云兴霞蔚。」</p>
            <p>　　89简文崩，孝武年十余岁立，至暝不临。左右启：「依常应临。」帝曰：「哀至则哭，何常之有？」</p>
            <p>　　90孝武将讲孝经，谢公兄弟与诸人私庭讲习。车武子难苦问谢，谓袁羊曰：「不问则德音有遗，多问则重劳二谢。」袁曰：「必无此嫌。」车曰：「何以知尔？」袁曰：「何尝见明镜疲于屡照，清流惮于惠风？」</p>
            <p>　　91王子敬云：「从山阴道上行，山川自相映发，使人应接不暇。若秋冬之际，尤难为怀。」</p>
            <p>　　92谢太傅问诸子侄：「子弟亦何预人事，而正欲使其佳？」诸人莫有言者，车骑答曰：「譬如芝兰玉树，欲使其生于阶庭耳。」</p>
            <p>　　93道壹道人好整饰音辞，从都下还东山，经吴中。已而会雪下，未甚寒，诸道人问在道所经。壹公曰：「风霜固所不论，乃先集其惨澹；郊邑正自飘瞥，林岫便已浩然。」</p>
            <p>　　94张天锡为凉州刺史，称制四隅。既为苻坚所禽，用为侍中。后于寿阳俱败，至都，为孝武所器。每入言论，无不竟日。颇有嫉己者，于坐问张：「北方何物可贵？」张曰：「桑椹甘香，鸱□（号鸟）革响，淳酪养性，人无嫉心。」</p>
            <p>　　95顾长康拜桓宣武墓，作诗云：「山崩溟海竭，鱼鸟将何依！」人问之曰：「卿凭重桓乃尔，哭之状其可见乎？」顾曰：「鼻如广莫长风，眼如悬河决溜。」或曰：「声如震雷破山，泪如倾河注海。」</p>
            <p>　　96毛伯成既负其才气，常称：「宁为兰摧玉折，不作萧敷艾荣。」</p>
            <p>　　97范宁作豫章，八日请佛有板，众僧疑，或欲作答。有小沙弥在坐末，曰：「世尊默然，则为许可。」众从其义。</p>
            <p>　　98司马太傅斋中夜坐，于时天月明净，都无纤翳，太傅叹为佳。谢景重在坐，答曰：「意谓乃不如微云点缀。」太傅因戏谢曰：「卿居心不静，乃复强欲滓秽太清邪？」</p>
            <p>　　99王中郎甚爱张天锡，问之曰：「卿观过江诸人，经纬江左轨辙，有何伟异？后来之彦，复何如中原？」张曰：「研求幽邃，自王、何以还；因时修制，荀、乐之风。」王曰：「卿知见有余，何故为苻坚所制？」答曰：「阳消阴息，故天步屯蹇，否剥成象，岂足多讥？」</p>
            <p>　　100谢景重女适王孝伯儿，二门公甚相爱美。谢为太傅长史，被弹；王即取作长史，带晋陵郡。太傅已构嫌孝伯，不欲使其得谢，还取作咨议，外示絷维，而实以乖间之。及孝伯败后，太傅绕东府城行散，僚属悉在南门，要望候拜。时谓谢曰：「王宁异谋，云是卿为其计。」谢曾无惧色，敛笏对曰：「乐彦辅有言：『岂以五男易一女？』」太傅善其对，因举酒劝之曰：「故自佳，故自佳。」</p>
            <p>　　101桓玄义兴还后，见司马太傅，太傅已醉，坐上多客。问人云：「桓温来欲作贼，如何？」桓玄伏不得起。谢景重时为长史，举板答曰：「故宣武公黜昏暗，登圣明，功超伊、霍，纷纭此议，裁之圣鉴。」太傅曰：「我知，我知。」即举酒云：「桓义兴，劝卿酒！」桓出谢过。</p>
            <p>　　102宣武移镇南州，制街衢平直。人谓王东亭曰：「丞相初营建康，无所因承，而制置纡曲，方此为劣。」东亭曰：「此丞相乃所以为巧。江左地促，不如中国。若使阡陌条畅，则一览而尽，故纡余委曲，若不可测。」</p>
            <p>　　103桓玄诣殷荆州，殷在妾房昼眠，左右辞不之通。桓后言及此事，殷云：「初不眠，纵有此，岂不有贤贤易色也！」</p>
            <p>　　104桓玄问羊孚：「何以共重吴声？」羊曰：「当以其妖而浮。」</p>
            <p>　　105谢混问羊孚：「何以器举瑚琏？」羊曰：「故当以为接神之器。」</p>
            <p>　　106桓玄既篡位后，御床微陷，群臣失色。侍中殷仲文进曰：「当由圣德渊重，厚地所以不能载。」时人善之。</p>
            <p>　　107桓玄既篡位，将改置直馆，问左右：「虎贲中郎省应在何处？」有人答曰：「无省。」当时殊忤旨。问：「何以知无？」答曰：「潘岳秋兴赋叙曰：『余兼虎贲中郎将，寓直散骑之省。』」玄咨嗟称善。</p>
            <p>　　108谢灵运好戴曲柄笠，孔隐士谓曰：「卿欲希心高远，何不能遗曲盖之貌？」谢答曰：「将不畏影者，未能忘怀。」</p>
          </td>
        </tr>
      </table>
      <p>&nbsp;</p>
      <table width="463" border="0" cellspacing="0" cellpadding="0" align="center">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='01.htm'>上一篇</a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='03.htm'>下一篇</a></div>
                </td>
              </tr>
            </table>
            <p align=center>□ 作者：〔南朝.宋〕刘义庆
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
  </tr>
</table>
</body>
</html>

