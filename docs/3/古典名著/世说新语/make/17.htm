<html>
<head>
<title>伤逝第十七</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" topmargin="0" marginwidth="0" marginheight="0" bgcolor="#cfd3dc">
<table border="0" cellpadding="0" cellspacing="0" width="776">
  <tr valign="top">
    <td background="leftbg.jpg" width="75" align="right" height="600"> 
      <table border="0" cellpadding="0" cellspacing="0">
        <tr valign="top"> 
          <td height="10"></td>
        </tr>
        <tr valign="top"> 
          <td><a href="content.htm"><img src="return.jpg" width="28" height="77" border="0"></a></td>
        </tr>
        <tr valign="top"> 
          <td height="17"></td>
        </tr>
        <tr valign="top"> 
          <td><a href="16.htm"><img src="last.jpg" width="28" height="77" border="0"></a></td>
        </tr>
        <tr valign="top"> 
          <td height="17"></td>
        </tr>
        <tr valign="top"> 
          <td><a href="18.htm"><img src="next.jpg" width="28" height="77" border="0"></a></td>
        </tr>
      </table>
    </td>
    <td align="center" background="mainbg.jpg"> <br>
      <table width="500" cellspacing="0" cellpadding="0" align="center" border="0">
        <tr> 
          <td> 
            <p align="center" class="h">&nbsp;</p>
            <p align="center" class="h">伤逝第十七</p>
          </td>
        </tr>
      </table>
      <br>
      <table width="600" border="0" cellspacing="0" cellpadding="0" align="center">
        <tr> 
          <td>　　1王仲宣好驴鸣，既葬，文帝临其丧，顾语同游曰：「王好驴鸣，可各作一声以送之。」赴客皆一作驴鸣。
            <p>　　2王浚冲为尚书令，着公服，乘轺车，经黄公酒垆下过。顾谓后车客：「吾昔与嵇叔夜、阮嗣宗共酣饮于此垆。竹林之游，亦预其末。自嵇生夭、阮公亡以来，便为时所羁绁。今日视此虽近，邈若山河。」</p>
            <p>　　3孙子荆以有才，少所推服，唯雅敬王武子。武子丧时，名士无不至者。子荆后来，临尸恸哭，宾客莫不垂涕。哭毕，向床曰：「卿常好我作驴鸣，今我为卿作。」体似真声，宾客皆笑。孙举头曰：「使君辈存，令此人死！」</p>
            <p>　　4王戎丧儿万子，山简往省之，王悲不自胜。简曰：「孩抱中物，何至于此？」王曰：「圣人忘情，最下不及情。情之所锺，正在我辈。」简服其言，更为之恸。</p>
            <p>　　5有人哭和长舆曰：「峨峨若千丈松崩。」</p>
            <p>　　6卫洗马以永嘉六年丧，谢鲲哭之，感动路人。咸和中，丞相王公教曰：「卫洗马当改葬。此君风流名士，海内所瞻，可修薄祭，以敦旧好。」</p>
            <p>　　7顾彦先平生好琴，及丧，家人常以琴置灵床上。张季鹰往哭之，不胜其恸，遂径上床，鼓琴作数曲，竟，抚琴曰：「顾彦先颇复赏此不？」因又大恸，遂不执孝子手而出。</p>
            <p>　　8庾亮儿遭苏峻难遇害。诸葛道明女为庾儿妇，既寡，将改适，与亮书及之。亮答曰：「贤女尚少，故其宜也。感念亡儿，若在初没。」</p>
            <p>　　9庾文康亡，何扬州临葬，云：「埋玉树着土中，使人情何能已已！」</p>
            <p>　　10王长史病笃，寝卧灯下，转麈尾视之，叹曰：「如此人，曾不得四十！」及亡，刘尹临殡，以犀柄麈尾着柩中，因恸绝。</p>
            <p>　　11支道林丧法虔之后，精神丧，风味转坠。常谓人曰：「昔匠石废斤于郢人，牙生辍弦于锺子，推己外求，良不虚也。冥契既逝，发言莫赏，中心蕴结，余其亡矣！」却后一年，支遂殒。</p>
            <p>　　12郗嘉宾丧，左右白郗公：「郎丧。」既闻不悲，因语左右：「殡时可道。」公往临殡，一恸几绝。</p>
            <p>　　13戴公见林法师墓，曰：「德音未远，而拱木已积。冀神理绵绵，不与气运俱尽耳！」</p>
            <p>　　14王子敬与羊绥善。绥清淳简贵，为中书郎，少亡。王深相痛悼，语东亭云：「是国家可惜人。」</p>
            <p>　　15王东亭与谢公交恶。王在东闻谢丧，便出都诣子敬道：「欲哭谢公。」子敬始卧，闻其言，便惊起曰：「所望于法护。」王于是往哭。督帅刁约不听前，曰：「官平生在时，不见此客。」王亦不与语，直前哭，甚恸，不执末婢手而退。</p>
            <p>　　16王子猷、子敬俱病笃，而子敬先亡。子猷问左右：「何以都不闻消息？此已丧矣！」语时了不悲。便索舆奔丧，都不哭。子敬素好琴，便径入坐灵床上，取子敬琴弹，弦既不调，掷地云：「子敬！子敬！人琴俱亡。」因恸绝良久。月余亦卒。</p>
            <p>　　17孝武山陵夕，王孝伯入临，告其诸弟曰：「虽榱桷惟新，便自有黍离之哀！」</p>
            <p>　　18羊孚年三十一卒，桓玄与羊欣书曰：「贤从情所信寄，暴疾而殒，祝予之叹，如何可言！」</p>
            <p>　　19桓玄当篡位，语卞鞠云：「昔羊子道恒禁吾此意。今腹心丧羊孚，爪牙失索元，而匆匆作此诋突，讵允天心？」</p>
            <p></p>
          </td>
        </tr>
      </table>
      <p>&nbsp;</p>
      <table width="463" border="0" cellspacing="0" cellpadding="0" align="center">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='16.htm'>上一篇</a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='18.htm'>下一篇</a></div>
                </td>
              </tr>
            </table>
            <p align=center>□ 作者：〔南朝.宋〕刘义庆
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
  </tr>
</table>
</body>
</html>

