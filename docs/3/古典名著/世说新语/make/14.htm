<html>
<head>
<title>容止第十四</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" topmargin="0" marginwidth="0" marginheight="0" bgcolor="#cfd3dc">
<table border="0" cellpadding="0" cellspacing="0" width="776">
  <tr valign="top">
    <td background="leftbg.jpg" width="75" align="right" height="600"> 
      <table border="0" cellpadding="0" cellspacing="0">
        <tr valign="top"> 
          <td height="10"></td>
        </tr>
        <tr valign="top"> 
          <td><a href="content.htm"><img src="return.jpg" width="28" height="77" border="0"></a></td>
        </tr>
        <tr valign="top"> 
          <td height="17"></td>
        </tr>
        <tr valign="top"> 
          <td><a href="13.htm"><img src="last.jpg" width="28" height="77" border="0"></a></td>
        </tr>
        <tr valign="top"> 
          <td height="17"></td>
        </tr>
        <tr valign="top"> 
          <td><a href="15.htm"><img src="next.jpg" width="28" height="77" border="0"></a></td>
        </tr>
      </table>
    </td>
    <td align="center" background="mainbg.jpg"> <br>
      <table width="500" cellspacing="0" cellpadding="0" align="center" border="0">
        <tr> 
          <td> 
            <p align="center" class="h">&nbsp;</p>
            <p align="center" class="h">容止第十四</p>
          </td>
        </tr>
      </table>
      <br>
      <table width="600" border="0" cellspacing="0" cellpadding="0" align="center">
        <tr> 
          <td>　　1魏武将见匈奴使，自以形陋，不足雄远国，使崔季珪代，帝自捉刀立床头。既毕，令间谍问曰：「魏王何如？」匈奴使答曰：「魏王雅望非常；然床头捉刀人，此乃英雄也。」魏武闻之，追杀此使。 
            <p>　　2何平叔美姿仪，面至白。魏明帝疑其傅粉，正夏月，与热汤饼。既啖，大汗出，以朱衣自拭，色转皎然。</p>
            <p>　　3魏明帝使后弟毛曾与夏侯玄共坐，时人谓「蒹葭倚玉树。」</p>
            <p>　　4时人目夏侯太初「朗朗如日月之入怀」，李安国「颓唐如玉山之将崩。」</p>
            <p>　　5嵇康身长七尺八寸，风姿特秀。见者叹曰：「萧萧肃肃，爽朗清举。」或云：「肃肃如松下风，高而徐引。」山公曰：「嵇叔夜之为人也，岩岩若孤松之独立；其醉也，傀俄若玉山之将崩。」</p>
            <p>　　6裴令公目王安丰：「眼烂烂如岩下电。」</p>
            <p>　　7潘岳妙有姿容，好神情。少时挟弹出洛阳道，妇人遇者，莫不连手共萦之。左太冲绝丑，亦复效岳游遨，于是群妪齐共乱唾之，委顿而返。</p>
            <p>　　8王夷甫容貌整丽，妙于谈玄，恒捉玉柄麈尾与，手都无分别。</p>
            <p>　　9潘安仁、夏侯湛并有美容，喜同行，时人谓之连璧。</p>
            <p>　　10裴令公有俊容姿，一旦有疾至困，惠帝使王夷甫往看。裴方向壁卧，闻王使至，强回视之。王出，语人曰：「双眸闪闪若岩下电，精神挺动，体中故小恶。」</p>
            <p>　　11有人语王戎曰：「嵇延祖卓卓如野鹤之在鸡群。」答曰：「君未见其父耳。」</p>
            <p>　　12裴令公有俊容仪，脱冠冕，粗服乱头皆好，时人以为「玉人」。见者曰：「见裴叔则，如玉山上行，光映照人。」</p>
            <p>　　13刘伶身长六尺，貌甚丑悴，而悠悠忽忽，土木形骸。</p>
            <p>　　14骠骑王武子是卫玠之舅，俊爽有风姿。见玠，辄叹曰：「珠玉在侧，觉我形秽。」</p>
            <p>　　15有人诣王太尉，遇安丰、大将军、丞相在坐。往别屋，见季胤、平子。还，语人曰：「今日之行，触目见琳琅珠玉。」</p>
            <p>　　16王丞相见卫洗马，曰：「居然有羸形，虽复终日调畅，若不堪罗绮。」</p>
            <p>　　17王大将军称太尉：「处众人中，似珠玉在瓦石间。」</p>
            <p>　　18庾子嵩长不满七尺，腰带十围，颓然自放。</p>
            <p>　　19卫玠从豫章至下都，人闻其名，观者如堵墙。玠先有羸疾，体不堪劳，遂成病而死，时人谓看杀卫玠。</p>
            <p>　　20周伯仁道桓茂伦：「嵚崎历落，可笑人。」或云谢幼舆言。</p>
            <p>　　21周侯说王长史父：「形貌既伟，雅怀有概，保而用之，可作诸许物也。」</p>
            <p>　　22祖士少见卫君长云：「此人有旄杖下形。」</p>
            <p>　　23石头事故，朝廷倾覆，温忠武与庾文康投陶公求救。陶公云：「肃祖顾命不见及。且苏峻作乱，衅由诸庾，诛其兄弟，不足以谢天下。」于时庾在温船后，闻之，忧怖无计。别日，温劝庾见陶，庾犹豫未能往。温曰：「溪狗我所悉，卿但见之，必无忧也。」庾风姿神貌，陶一见便改观，谈宴竟日，爱重顿至。</p>
            <p>　　24庾太尉在武昌，秋夜气佳景清，使吏殷浩、王胡之之徒登南楼理咏，音调始遒，闻函道中有屐声甚厉，定是庾公。俄而率左右十许人步来，诸贤欲起避之，公许云：「诸君少住，老子于此处兴复不浅。」因便据胡床，与诸人咏谑，竟坐甚得任乐。后王逸少下，与丞相言及此事，丞相曰：「元规尔时风范，不得不小颓。」右军答曰：「唯丘壑独存。」</p>
            <p>　　25王敬豫有美形，问讯王公。王公抚其肩曰：「阿奴恨才不称！」又云：「敬豫事事似王公。」</p>
            <p>　　26王右军见杜弘治，叹曰：「面如凝脂，眼如点漆，此神仙中人。」时人有称王长史形者，蔡公曰：「恨诸人不见杜弘治耳！」</p>
            <p>　　27刘尹道桓公：鬓如反猬皮，眉如紫石棱，自是孙仲谋、司马宣王一流人。</p>
            <p>　　28王敬伦风姿似父。作侍中，加授桓公，公服从大门入。桓公望之曰：「大奴固自有凤毛。」</p>
            <p>　　29林公道王长史：「敛衿作一来，何其轩轩韶举！」</p>
            <p>　　30时人目王右军「飘如游云，矫如惊龙。」</p>
            <p>　　31王长史尝病，亲疏不通。林公来，守门人遽启之曰：「一异人在门，不敢不启。」王笑曰：「此必林公。」</p>
            <p>　　32或以方谢仁祖不乃重者，桓大司马曰：「诸君莫轻道，仁祖企脚北窗下弹琵琶，故自有天际真人想。」</p>
            <p>　　33王长史为中书郎，往敬和许。尔时积雪，长史从门外下车，步入尚书，着公服，敬和遥望，叹曰：「此不复似世中人！」</p>
            <p>　　34简文作相王时，与谢公共诣桓宣武。王珣先在内，桓语王：「卿尝欲见相王，可住帐里。」二客既去。桓谓王曰：「定如何？」王曰：「相王作辅自然湛若神君。公亦万夫之望，不然，仆射何得自没？」</p>
            <p>　　35海西时，诸公每朝，朝堂犹暗；唯会稽王来，轩轩如朝霞举。</p>
            <p>　　36谢车骑道谢公：「游肆复无乃高唱，但恭坐捻鼻顾睐，便自有寝处山泽间仪。」</p>
            <p>　　37谢公云：「见林公双眼黯黯明黑。」孙舆公见林公：「棱棱露其爽。」</p>
            <p>　　38庾长人与诸弟入吴，欲住亭中宿。诸弟先上，见群小满屋，都无相避意。长仁曰：「我试观之。」乃策杖将一小儿，始入门，诸客望其神姿，一时退匿。</p>
            <p>　　39有人叹王恭形茂者，云：「濯濯如春月柳。」</p>
            <p></p>
            <p></p>
          </td>
        </tr>
      </table>
      <p>&nbsp;</p>
      <table width="463" border="0" cellspacing="0" cellpadding="0" align="center">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='13.htm'>上一篇</a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='15.htm'>下一篇</a></div>
                </td>
              </tr>
            </table>
            <p align=center>□ 作者：〔南朝.宋〕刘义庆
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
  </tr>
</table>
</body>
</html>

