<html>
<head>
<title>轻诋第二十六</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" topmargin="0" marginwidth="0" marginheight="0" bgcolor="#cfd3dc">
<table border="0" cellpadding="0" cellspacing="0" width="776">
  <tr valign="top">
    <td background="leftbg.jpg" width="75" align="right" height="600"> 
      <table border="0" cellpadding="0" cellspacing="0">
        <tr valign="top"> 
          <td height="10"></td>
        </tr>
        <tr valign="top"> 
          <td><a href="content.htm"><img src="return.jpg" width="28" height="77" border="0"></a></td>
        </tr>
        <tr valign="top"> 
          <td height="17"></td>
        </tr>
        <tr valign="top"> 
          <td><a href="25.htm"><img src="last.jpg" width="28" height="77" border="0"></a></td>
        </tr>
        <tr valign="top"> 
          <td height="17"></td>
        </tr>
        <tr valign="top"> 
          <td><a href="27.htm"><img src="next.jpg" width="28" height="77" border="0"></a></td>
        </tr>
      </table>
    </td>
    <td align="center" background="mainbg.jpg"> <br>
      <table width="500" cellspacing="0" cellpadding="0" align="center" border="0">
        <tr> 
          <td> 
            <p align="center" class="h">&nbsp;</p>
            <p align="center" class="h">轻诋第二十六</p>
          </td>
        </tr>
      </table>
      <br>
      <table width="600" border="0" cellspacing="0" cellpadding="0" align="center">
        <tr> 
          <td>　　1王太尉问眉子：「汝叔名士，何以不相推重？」眉子曰：「何有名士终日妄语？」
            <p>　　2庾元规语周伯仁：「诸人皆以君方乐。」周曰：「何乐？谓乐毅邪？」庾曰：「不尔，乐令耳。」周曰：「何乃刻画无盐，以唐突西子也。」</p>
            <p>　　3深公云：「人谓庾元规名士，胸中柴棘三斗许。」</p>
            <p>　　4庾公权重，足倾王公。庾在石头，王在冶城坐，大风扬尘，王以扇拂尘曰：「元规尘污人！」</p>
            <p>　　5王右军少时涩讷。在大将军许，王、庾二公后来，右军便起欲去，大将军留之，曰：「尔家司空、元规，复何所难？」</p>
            <p>　　6王丞相轻蔡公，曰：「我与安期、千里共游洛水边，何处闻有蔡充儿？」</p>
            <p>　　7褚太傅初渡江，尝入东，至金昌亭，吴中豪右，燕集亭中。褚公虽素有重名，于时造次不相识别。敕左右多与茗汁，少着粽，汁尽辄益，使终不得食。褚公饮讫，徐举手云：「褚季野。」于是四坐惊散，无不狼狈。</p>
            <p>　　8王右军在南，丞相与书，每叹子侄不令，云：「虎魨）、虎犊，还其所如。」</p>
            <p>　　9褚太傅南下，孙长乐于船中视之。言次，及刘真长死，孙流涕，因讽咏曰：「人之云亡，帮国殄瘁。」褚大怒，曰：「真长平生，何尝相比数，而卿今日作此面向人！」孙回泣向褚曰：「卿当念我！」时咸笑其才而性鄙。</p>
            <p>　　10谢镇西书与殷扬州，为真长求会稽，殷答曰：「真长标同伐异，侠之大者。常谓使君降阶为甚，乃复为之驱驰邪？」</p>
            <p>　　11桓公入洛，过淮、泗，践北境，与诸僚属登平乘楼，眺瞩中原，慨然曰：「遂使神州陆沈，百年丘墟，王夷甫诸人，不得不任其责！」袁虎率尔对曰：「运自有废兴，岂必诸人之过？」桓公凛然作色，顾谓四坐曰：「诸君颇闻刘景升不？有大牛重千斤，啖刍豆十倍于常牛，负重致远，曾不若一羸牛。魏武入荆州，烹以飨士卒，于时莫不称快。」意以况袁。四坐既骇，袁亦失色。</p>
            <p>　　12袁虎、伏滔同在桓公府，桓公每游燕，辄命袁、伏。袁甚耻之，恒叹曰：「公之厚意，未足以荣国士，与伏滔比肩，亦何辱如之？」</p>
            <p>　　13高柔在东，甚为谢仁祖所重。既出，不为王、刘所知。仁祖曰：「近见高柔，大自敷奏，然未有所得。」真长云：「故不可在偏地居，轻在角觭）中，为人作议论。」高柔闻之，云：「我就伊无所求。」人有向真长学此言者，真长曰：「我实亦无可与伊者。」然游燕犹与诸人书：「可要安固。」安固者，高柔也。</p>
            <p>　　14刘尹、江彪、王叔虎、孙兴公同坐，江、王有相轻色。彪以手歙叔虎云：「酷吏！」词色甚强。刘尹顾谓：「此是瞋邪？非特是丑言声，拙视瞻。」</p>
            <p>　　15孙绰作列仙商丘子赞曰：「所牧何物？殆非真猪。倘遇风云，为我龙摅。」时人多以为能。王蓝田语人云：「近见孙家儿作文，道『何物真猪』也。」</p>
            <p>　　16桓公欲迁都，以张拓定之业。孙长乐上表，谏此议，甚有理。桓见表心服，而忿其为异。令人致意孙云：「君何不寻遂初赋，而强知人家国事？」</p>
            <p>　　17孙长乐兄弟就谢公宿，言至款杂。刘夫人在壁后听之，具闻其语。谢公明日还，问昨客何似，刘对曰：「亡兄门，未有如此宾客！」谢深有愧色。</p>
            <p>　　18简文与许玄度共语，许云：「举君、亲以为难。」简文便不复答，许去后而言曰：「玄度故可不至于此！」</p>
            <p>　　19谢万寿春败后，还，书与王右军云：「惭负宿顾。」右军推书曰：「此禹、汤之戒。」</p>
            <p>　　20蔡伯喈睹睐笛椽，孙兴公听妓，振且摆折。王右军闻，大嗔曰：「三祖寿乐器，虺瓦吊，孙家儿打折。」</p>
            <p>　　21王中郎与林公绝不相得。王谓林公诡辩，林公道王云：「着腻颜，翕布单衣，挟左传，逐郑康成车后，问是何物尘垢囊！」</p>
            <p>　　22孙长乐作王长史诔云：「余与夫子，交非势利，心犹澄水，同此玄味。」王孝伯见曰：「才士不逊，亡祖何至与此人周旋！」</p>
            <p>　　23谢太傅谓子侄曰：「中郎始是独有千载！」车骑曰：「中郎衿抱未虚，复那得独有？」</p>
            <p>　　24庾道季诧谢公曰：「裴郎云『谢安谓裴郎乃可不恶，何得为复饮酒！』裴郎又云：『谢安目支道林如九方皋之相马，略其玄黄，取其俊逸。』」谢公云：「都无此二语，裴自为此辞耳！」庾意甚不以为好，因陈东亭经酒垆下赋。读毕，都不下赏裁，直云：「君乃复作裴氏学！」于此语林遂废。今时有者，皆是先写，无复谢语。</p>
            <p>　　25王北中郎不为林公所知，乃著论沙门不得为高士论，大略云：「高士必在于纵心调畅。沙门虽云俗外，反更束于教，非情性自得之谓也。」</p>
            <p>　　26人问顾长康：「何以不作洛生咏？」答曰：「何至作老婢声！」</p>
            <p>　　27殷觊、庾恒并是谢镇西外孙。殷少而率悟，庾每不推。尝俱诣谢公，谢公熟视殷，曰：「阿巢故似镇西。」于是庾下声语曰：「定何似？」谢公续复云：「巢颊似镇西。」庾复云：「颊似，足作健不？」</p>
            <p>　　28旧目韩康伯：将肘无风骨。</p>
            <p>　　29苻宏叛来归国，谢太傅每加接引。宏自以有才，多好上人，坐上无折之者。适王子猷来，太傅使共语。子猷直孰视良久，回语太傅云：「亦复竟不异人。」宏大惭而退。</p>
            <p>　　30支道林入东，见王子猷兄弟，还，人问：「见诸王何如？」答曰：「见一群白颈乌，但闻唤哑哑声。」</p>
            <p>　　31王中郎举许玄度为吏部郎，郗重熙曰：「相王好事，不可使阿讷在坐。」</p>
            <p>　　32王兴道谓：谢望蔡霍霍如失鹰师。</p>
            <p>　　33桓南郡每见人不快，辄嗔云：「君得哀家梨，当复不蒸食不？」</p>
            <p></p>
          </td>
        </tr>
      </table>
      <p>&nbsp;</p>
      <table width="463" border="0" cellspacing="0" cellpadding="0" align="center">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='25.htm'>上一篇</a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='27.htm'>下一篇</a></div>
                </td>
              </tr>
            </table>
            <p align=center>□ 作者：〔南朝.宋〕刘义庆
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
  </tr>
</table>
</body>
</html>

