<html>
<head>
<title>汰侈第三十</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" topmargin="0" marginwidth="0" marginheight="0" bgcolor="#cfd3dc">
<table border="0" cellpadding="0" cellspacing="0" width="776">
  <tr valign="top">
    <td background="leftbg.jpg" width="75" align="right" height="600"> 
      <table border="0" cellpadding="0" cellspacing="0">
        <tr valign="top"> 
          <td height="10"></td>
        </tr>
        <tr valign="top"> 
          <td><a href="content.htm"><img src="return.jpg" width="28" height="77" border="0"></a></td>
        </tr>
        <tr valign="top"> 
          <td height="17"></td>
        </tr>
        <tr valign="top"> 
          <td><a href="29.htm"><img src="last.jpg" width="28" height="77" border="0"></a></td>
        </tr>
        <tr valign="top"> 
          <td height="17"></td>
        </tr>
        <tr valign="top"> 
          <td><a href="31.htm"><img src="next.jpg" width="28" height="77" border="0"></a></td>
        </tr>
      </table>
    </td>
    <td align="center" background="mainbg.jpg"> <br>
      <table width="500" cellspacing="0" cellpadding="0" align="center" border="0">
        <tr> 
          <td> 
            <p align="center" class="h">&nbsp;</p>
            <p align="center" class="h">汰侈第三十</p>
          </td>
        </tr>
      </table>
      <br>
      <table width="600" border="0" cellspacing="0" cellpadding="0" align="center">
        <tr> 
          <td>　　1石崇每要客燕集，常令美人行酒；客饮酒不尽者，使黄门交斩美人。王丞相与大将军尝共诣崇。丞相素不善饮，辄自勉强，至于沈醉。每至大将军，固不饮以观其变，已斩三人，颜色如故，尚不肯饮。丞相让之，大将军曰：「自杀伊家人，何预卿事！」
            <p>　　2石崇厕常有十余婢侍列，皆丽服藻饰，置甲煎粉、沈香之属，无不毕备。又与新衣着令出。客多羞不能如厕。王大将军往，脱故衣，着新衣，神色傲然。群婢相谓曰：「此客必能作贼。」</p>
            <p>　　3武帝尝降王武子家，武子供馔，并用琉璃器。婢子百余人，皆绫罗绔纙，以手擎饮食。蒸飩肥美，异于常味。帝怪而问之。答曰：「以人乳饮飩。」帝甚不平，食未毕，便去。王、石所未知作。</p>
            <p>　　4王君夫以鮐糈澳釜，石季伦用蜡烛作炊。君夫作紫丝巾步障碧绫裹四十里，石崇作锦步障五十里以敌之。石以椒为泥，王以赤石脂泥壁。</p>
            <p>　　5石崇为客作豆粥，咄嗟便办。恒冬天得韭葓齑。又牛形状气力不胜王恺牛，而与恺出游，极晚发，争入洛城，崇牛数十步后，迅若飞禽，恺牛绝走不能及。每以此三事搤腕。乃密货崇帐下都督及御车人，问所以。都督曰：「豆至难煮，唯豫作熟末，客至，作白粥以投之。韭葓齑是捣韭根，杂以麦苗尔。」复问驭人牛所以驶。驭人云：「牛本不迟，由将车人不及制之尔。急时听偏辕，则驶矣。」恺悉从之，遂争长。石崇后闻，皆杀告者。</p>
            <p>　　6王君夫有牛名「八百里驳」，常莹其蹄角。王武子语君夫：「我射不如卿，今指赌卿牛，以千万对之。」君夫既恃手快，且谓骏物无有杀理，便相然可，令武子先射。武子一起便破的，却据胡床，叱左右：「速探牛心来！」须臾，炙至，一脔便去。</p>
            <p>　　7王君夫尝责一人无服余，因直内着曲閤重闺里，不听人将出。遂饥经日，迷不知何处去。后因缘相为垂死，乃得出。</p>
            <p>　　8石崇与王恺争豪，并穷绮丽，以饰舆服。武帝，恺之甥也，每助恺。尝以一珊瑚树高二尺许赐恺。枝柯扶疏，世罕其比。恺以示崇；崇视讫，以铁如意击之，应手而碎。恺既惋惜，又以为疾己之宝，声色甚厉。崇曰：「不足恨，今还卿。」乃命左右悉取珊瑚树，有三尺、四尺，条干绝世，光彩溢目者六七枚，如恺许比甚众。恺惘然自失。</p>
            <p>　　9王武子被责，移第北邙下。于时人多地贵，济好马射，买地作埒，编钱币地竟埒。时人号曰「金沟」。</p>
            <p>　　10石崇每与王敦入学戏，见颜、原象而叹曰：「若与同升孔堂，去人何必有间！」王曰：「不知余人云何，子贡去卿差近。」石正色云：「士当令身名俱泰，何至以瓮牖语人！」</p>
            <p>　　11彭城王有快牛，至爱惜之。王太尉与射，赌得之。彭城王曰：「君欲自乘，则不论；若欲啖者，当以二十代之。既不废啖，又存所爱。」王遂杀啖。</p>
            <p>　　12王右军少时，在周侯末坐，割牛心啖之，于此改观。</p>
            <p></p>
          </td>
        </tr>
      </table>
      <p>&nbsp;</p>
      <table width="463" border="0" cellspacing="0" cellpadding="0" align="center">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='29.htm'>上一篇</a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='31.htm'>下一篇</a></div>
                </td>
              </tr>
            </table>
            <p align=center>□ 作者：〔南朝.宋〕刘义庆
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
  </tr>
</table>
</body>
</html>

