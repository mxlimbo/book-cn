<html>
<head>
<title>栖逸第十八</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" topmargin="0" marginwidth="0" marginheight="0" bgcolor="#cfd3dc">
<table border="0" cellpadding="0" cellspacing="0" width="776">
  <tr valign="top">
    <td background="leftbg.jpg" width="75" align="right" height="600"> 
      <table border="0" cellpadding="0" cellspacing="0">
        <tr valign="top"> 
          <td height="10"></td>
        </tr>
        <tr valign="top"> 
          <td><a href="content.htm"><img src="return.jpg" width="28" height="77" border="0"></a></td>
        </tr>
        <tr valign="top"> 
          <td height="17"></td>
        </tr>
        <tr valign="top"> 
          <td><a href="17.htm"><img src="last.jpg" width="28" height="77" border="0"></a></td>
        </tr>
        <tr valign="top"> 
          <td height="17"></td>
        </tr>
        <tr valign="top"> 
          <td><a href="19.htm"><img src="next.jpg" width="28" height="77" border="0"></a></td>
        </tr>
      </table>
    </td>
    <td align="center" background="mainbg.jpg"> <br>
      <table width="500" cellspacing="0" cellpadding="0" align="center" border="0">
        <tr> 
          <td> 
            <p align="center" class="h">&nbsp;</p>
            <p align="center" class="h">栖逸第十八</p>
          </td>
        </tr>
      </table>
      <br>
      <table width="600" border="0" cellspacing="0" cellpadding="0" align="center">
        <tr> 
          <td>　　1阮步兵啸，闻数百步。苏门山中，忽有真人，樵伐者咸共传说。阮籍往观，见其人拥膝岩侧，籍登岭就之，箕踞相对。籍商略终古，上陈黄、农玄寂之道，下考三代盛德之美以问之，仡然不应。复叙有为之教、栖神道气之术以观之，彼犹如前，凝瞩不转。籍因对之长啸。良久，乃笑曰：「可更作。」籍复啸。意尽，退，还半岭许，闻上酋然有声，如数部鼓吹，林谷传响，顾看，乃向人啸也。 
            <p>　　2嵇康游于汲郡山中，遇道士孙登，遂与之游。康临去，登曰：「君才则高矣，保身之道不足。」</p>
            <p>　　3山公将去选曹，欲举嵇康；康与书告绝。</p>
            <p>　　4李廞是茂曾第五子，清贞有远操，而少羸病，不肯婚宦。居在临海，住兄侍中墓下。既有高名，王丞相欲招礼之，故辟为府掾。廞得笺命，笑曰：「茂弘乃复以一爵假人。」</p>
            <p>　　5何骠骑弟以高情避世，而骠骑劝之令仕，答曰：「予第五之名，何必减骠骑？」</p>
            <p>　　6阮光禄在东山，萧然无事，常内足于怀。有人以问王右军，右军曰：「此君近不惊宠辱，遂古之沈冥，何以过此？」</p>
            <p>　　7孔车骑少有嘉遁意，年四十余，始应安东命。未仕宦时，常独寝，歌吹自箴诲。自称孔郎，游散名山。百姓谓有道术，为生立庙，今犹有孔郎庙。</p>
            <p>　　8南阳刘之，高率善史传，隐于阳岐。于时苻坚临江，荆州刺史桓冲将尽訏谟之益，征为长史，遣人船往迎，赠贶甚厚。之闻命，便升舟，悉不受所饷，缘道以乞穷乏，比至上明亦尽。一见冲，因陈无用，翛然而退。居阳岐积年，衣食有无常与村人共，值己匮乏，村人亦如之。甚厚为乡闾所安。</p>
            <p>　　9南阳翟道渊与汝南周子南少相友，共隐于寻阳。庾太尉说周以当世之务，周遂仕。翟秉志弥固。其后周诣翟，翟不与语。</p>
            <p>　　10孟万年及弟少孤，居武昌阳新县。万年游宦，有盛名当世。少孤未尝出，京邑人士思欲见之，乃遣信报少孤，云：「兄病笃」。狼狈至都，时贤见之者，莫不嗟重。因相谓曰：「少孤如此，万年可死。」</p>
            <p>　　11康僧渊在豫章，去郭数十里立精舍，旁连岭，带长川，芳林列于轩亭，清流激于堂宇。乃闲居研讲，希心理味。庾公诸人多往看之。观其运用吐纳，风流转佳，加已处之怡然，亦有以自得，声名乃兴。后不堪，遂出。</p>
            <p>　　12戴安道既厉操东山，而其兄欲建式遏之功。谢太傅曰：「卿兄弟志业，何其太殊？」戴曰：「下官不堪其忧，家弟不改其乐。」</p>
            <p>　　13许玄度隐在永兴南幽穴中，每致四方诸侯之遗。或谓许曰：「尝闻箕山人似不尔耳。」许曰：「筐篚苞苴，故当轻于天下之宝耳！」</p>
            <p>　　14范宣未尝入公门。韩康伯与同载，遂诱俱入郡，范便于车后趋下。</p>
            <p>　　15郗超每闻欲高尚隐退者，辄为办百万资，并为造立居宇。在剡，为戴公起宅，甚精整。戴始往旧居，与所亲书曰：「近至剡，如官舍。」郗为傅约亦办百万资，傅隐事差互，故不果遗。</p>
            <p>　　16许掾好游山水，而体便登陟。时人云：「许非徒有胜情，实有济胜之具。」</p>
            <p>　　17郗尚书与谢居士善，常称：「谢庆绪识见虽不绝人，可以累心处都尽。」</p>
            <p></p>
          </td>
        </tr>
      </table>
      <p>&nbsp;</p>
      <table width="463" border="0" cellspacing="0" cellpadding="0" align="center">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='17.htm'>上一篇</a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='19.htm'>下一篇</a></div>
                </td>
              </tr>
            </table>
            <p align=center>□ 作者：〔南朝.宋〕刘义庆
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
  </tr>
</table>
</body>
</html>

