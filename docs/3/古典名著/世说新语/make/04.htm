<html>
<head>
<title>文学第四</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" topmargin="0" marginwidth="0" marginheight="0" bgcolor="#cfd3dc">
<table border="0" cellpadding="0" cellspacing="0" width="776">
  <tr valign="top">
    <td background="leftbg.jpg" width="75" align="right" height="600"> 
      <table border="0" cellpadding="0" cellspacing="0">
        <tr valign="top"> 
          <td height="10"></td>
        </tr>
        <tr valign="top"> 
          <td><a href="content.htm"><img src="return.jpg" width="28" height="77" border="0"></a></td>
        </tr>
        <tr valign="top"> 
          <td height="17"></td>
        </tr>
        <tr valign="top"> 
          <td><a href="03.htm"><img src="last.jpg" width="28" height="77" border="0"></a></td>
        </tr>
        <tr valign="top"> 
          <td height="17"></td>
        </tr>
        <tr valign="top"> 
          <td><a href="05.htm"><img src="next.jpg" width="28" height="77" border="0"></a></td>
        </tr>
      </table>
    </td>
    <td align="center" background="mainbg.jpg"> <br>
      <table width="500" cellspacing="0" cellpadding="0" align="center" border="0">
        <tr> 
          <td> 
            <p align="center" class="h">&nbsp;</p>
            <p align="center" class="h">文学第四</p>
          </td>
        </tr>
      </table>
      <br>
      <table width="600" border="0" cellspacing="0" cellpadding="0" align="center">
        <tr> 
          <td> 　　1郑玄在马融门下，三年不得相见，高足弟子传授而已。尝算浑天不合，诸弟子莫能解；或言玄能者，融召令算，一转便决，众咸骇服。及玄业成辞归，既而融有「礼乐皆东」之叹，恐玄擅名而心忌焉。玄亦疑有追，乃坐桥下，在水上据屐。融果转式逐之，告左右曰：「玄在土下水上而据木，此必死矣。」遂罢追。玄竟以得免。
            <p>　　2郑玄欲注春秋传，尚未成，时行与服子慎遇，宿客舍。先未相识，服在外车上与人说己注传意，玄听之良久，多与己同。玄就车与语曰：「吾久欲注，尚未了。听君向言，多与我同，今当尽以所注与君。」遂为服氏注。</p>
            <p>　　3郑玄家奴婢皆读书。尝使一婢。不称旨，将挞之，方自陈说，玄怒，使人曳着泥中。须臾，复有一婢来，问曰：「胡为乎泥中？」答曰：「薄言往愬，逢彼之怒。」</p>
            <p>　　4服虔既善春秋，将为注，欲参考同异；闻崔烈集门生讲传，遂匿姓名，为烈门人赁作食。每当至讲时，辄窃听户壁间。既知不能逾己，稍共诸生叙其短长。烈闻，不测何人。然素闻虔名，意疑之。明早往，及未寐，便呼：「子慎！子慎！」虔不觉惊应，遂相与友善。</p>
            <p>　　5锺会撰四本论，始毕，甚欲使嵇公一见，置怀中，既定，畏其难，怀不敢出，于户外遥掷，便回急走。</p>
            <p>　　6何宴为吏部尚书，有位望，时谈客盈坐。王弼未弱冠，往见之。宴闻弼名，因条向者胜理语弼曰：「此理仆以为极，可得复难不？」弼便作难，一坐人便以为屈。于是弼自为客主数番，皆一坐所不及。</p>
            <p>　　7何平叔注老子，始成，诣王辅嗣，见王注精奇，乃神伏，曰：「若斯人，可与论天人之际矣！」因以所注为道、德二论。</p>
            <p>　　8王辅嗣弱冠诣裴徽，徽问曰：「夫无者，诚万物之所资，圣人莫肯致言，而老子申之无已，何邪？」弼曰：「圣人体无，无又不可以训，故言必及有；老、庄未免于有，恒训其所不足。」</p>
            <p>　　9傅嘏善言虚胜，荀粲谈尚玄远，每至共语，有争而不相喻。裴冀州释二家之义，通彼我之怀，常使两情皆得，彼此俱畅。</p>
            <p>　　10何宴注老子未毕，见王弼自说注老子旨，何意多所短，不复得作声，但应诺诺，遂不复注，因作道德论。</p>
            <p>　　11中朝时，有怀道之流，有诣王夷甫咨疑者。值王昨已语多，小极，不复相酬答，乃谓客曰：「身今少恶，裴逸民亦近在此，君可往问。」</p>
            <p>　　12裴成公作崇有论，时人攻难之，莫能折，唯王夷甫来，如小屈。时人即以王理难裴，理还复申。</p>
            <p>　　13诸葛宏年少不肯学问，始与王夷甫谈，便已超诣。王叹曰：「卿天才卓出，若复小加研寻，一无所愧。」宏后看庄、老，更与王语，便足相抗衡。</p>
            <p>　　14卫玠总角时，问乐令「梦」，乐云「是想。」卫曰：「形神所不接而梦，岂是想邪？」乐云：「因也。未尝梦乘车入鼠穴、捣齑啖铁杵，皆无想无因故也。」卫思「因」，经日不得，遂成病。乐闻，故命驾为剖析之，卫即小差。乐叹曰：「此儿胸中当必无膏肓之疾！」</p>
            <p>　　15庾子嵩读庄子，开卷一尺便放去，曰：「了不异人意。」</p>
            <p>　　16客问乐令「旨不至」者，乐亦不复剖析文句，直以麈尾柄确几曰；「至不？」客曰：「至。」乐因又举麈尾曰；「若至者，那得去？」于是客乃悟服。乐辞约而旨达，皆此类。</p>
            <p>　　17初，注庄子者数十家，莫能究其旨要。向秀于旧注外为解义，妙析奇致，大畅玄风，唯秋水、至乐二篇未竟而秀卒。秀子幼，义遂零落，然犹有别本。郭象者，为人薄行，有俊才，见秀义不传于世，遂窃为己注，乃自注秋水、至乐二篇，又易马蹄一篇，其余众篇，或定点文句而已。后秀义别本出，故今有向、郭二庄，其义一也。</p>
            <p>　　18阮宣子有令闻。太尉王夷甫见而问曰：「老庄与圣教同异？」对曰：「将无同？」太尉善其言，辟之为掾。世谓「三语掾」。卫玠嘲之曰：「一言可辟，何假于三！」宣子曰：「苟是天下人望，亦可无言而辟，复何假于一！」遂相与为友。</p>
            <p>　　19裴散骑娶王太尉女，婚后三日，诸婿大会，当时名士、王、裴子弟悉集。郭子玄在坐，挑与裴谈。子玄才甚丰赡，始数交，未快；郭陈张甚盛，裴徐理前语，理致甚微，四坐咨嗟称快，王亦以为奇，谓语诸人曰：「君辈勿为尔，将受困寡人女婿。」</p>
            <p>　　20卫玠始度江，见王大将军，因夜坐，大将军命谢幼舆。玠见谢，甚说之，都不复顾王，遂达旦微言，王永夕不得豫。玠体素羸，恒为母所禁。尔昔忽极，于此病笃，遂不起。</p>
            <p>　　21旧云，王丞相过江左，止道声无哀乐、养生、言尽意，三理而已，然宛转关生，无所不入。</p>
            <p>　　22殷中军为庾公长史，下都，王丞相为之集，桓公、王长史、王蓝田、谢镇西并在。丞相自起解帐带麈尾，语殷曰：「身今日当与君共谈析理。」既共清言，遂达三更。丞相与殷共相往反，其余诸贤略无所关。既彼我相尽，丞相乃叹曰：「向来语，乃竟未知理源所归。至于辞喻不相负，正始之音，正当尔耳。」明旦，桓宣武语人曰：「昨夜听殷、王清言，甚佳，仁祖亦不寂寞，我亦时复造心；顾看两王掾，辄翣如生母狗馨。」</p>
            <p>　　23殷中军见佛经，云：「理亦应在阿堵上。」</p>
            <p>　　24谢安年少时，请阮光禄道白马论，为论以示谢。于时谢不即解阮语，重相咨尽。阮乃叹曰：「非但能言人不可得，正索解人亦不可得！」</p>
            <p>　　25褚季野语孙安国云：「北人学问，渊综广博。」孙答曰：「南人学问，清通简要。」支道林闻之，曰：「圣贤故所忘言。自中人以还，北人看书，如显处视月，南人学问，如牖中窥日。」</p>
            <p>　　26刘真长与殷渊源谈，刘理如小屈，殷曰：「恶，卿不欲作将善云梯仰攻。」</p>
            <p>　　27殷中军云：「康伯未得我牙后慧。」</p>
            <p>　　28谢镇西少时，闻殷浩能清言，故往造之。殷未过有所通，为谢标榜诸义，作数百语，既有佳致，兼辞条丰蔚，甚足以动心骇听。谢注神倾意，不觉流汗交面。殷徐语左右：「取手巾与谢郎拭面。」</p>
            <p>　　29宣武集诸名胜讲易，日说一卦。简文欲听，闻此便还，曰：「义自当有难易，其以一卦为限邪？」30有北来道人好才理，与林公相遇于瓦官寺，讲小品。于时竺法深、孙兴公悉共听。此道人语，屡设疑难，林公辩答清析，辞气俱爽。此道人每辄摧屈。孙问深公：「上人当是逆风家，向来何以都不言？」深公笑而不答。林公曰：「白旃檀非不馥，焉能逆风？」深公得此义，夷然不屑。</p>
            <p>　　31孙安国往殷中军许共论，往反精苦，客主无间。左右进食，冷而复暖者数四。彼我奋掷麈尾，悉脱落，满餐饭中。宾主遂至莫忘食。殷乃语孙曰：「卿莫作强口马，我当穿卿鼻！」孙曰：「卿不见决牛鼻，人当穿卿颊！」32庄子逍遥篇，旧是难处，诸名贤所可钻味，而不能拔理于郭、向之外。支道林在白马寺中，将冯太常共语，因及逍遥。支卓然标新理于二家之表，立异义于众贤之外，皆是诸名贤寻味之所不得。后遂用支理。</p>
            <p>　　33殷中军尝至刘尹所清言。良久，殷理小屈，游辞不已，刘亦不复答。殷去后，乃云：「田舍儿，强学人作尔馨语！」</p>
            <p>　　34殷中军虽思虑通长，然于才性偏精。忽言及四本，便若汤池铁城，无可攻之势。</p>
            <p>　　35支道林造即色论，论成，示王中郎，中郎都无言。支曰：「默而识之乎？」王曰：「既无文殊，谁能见赏？」</p>
            <p>　　36王逸少作会稽，初至，支道林在焉。孙兴公谓王曰：「支道林拔新领异，胸怀所及乃自佳，卿欲见不？」王本自有一往隽气，殊自轻之。后孙与支共载往王许，王都领域，不与交言。须臾支退。后正值王当行，车已在门，支语王曰：「君未可去，贫道与君小语。」因论庄子逍遥游。支作数千言，才藻新奇，花烂映发。王遂披襟解带，留连不能已。</p>
            <p>　　37三乘佛家滞义，支道林分判，使三乘炳然。诸人在下坐听，皆云可通。支下坐，自共说，正当得两，入三便乱。今义弟子虽传，犹不尽得。</p>
            <p>　　38许掾年少时，人以比王苟子，许大不平。时诸人士及林法师并在会稽西寺讲，王亦在焉。许意甚忿，便往西寺与王论理，共绝优劣，苦相折挫，王遂大屈。许复执王理，王执许理，更相覆疏，王复屈。许谓支法师曰：「弟子向语何似？」支从容曰：「君语佳则佳矣，何至相苦邪？岂是求理中之谈哉？」</p>
            <p>　　39林道人诣谢公，东阳时始总角，新病起，体未堪劳。与林公讲论，遂至相苦。母王夫人在壁后听之，再遣信令还，而太傅留之。王夫人因自出，云：「新妇少遭家难，一生所寄，唯在此儿。」因流涕抱儿以归。谢公语同坐曰：「家嫂辞情慷慨，致可传述，恨不使朝士见！」</p>
            <p>　　40支道林、许掾诸人共在会稽王斋头。支为法师，许为都讲。支通一义，四坐莫不厌心。许送一难，众人莫不抃舞。但共嗟咏二家之美，不辩其理之所在。</p>
            <p>　　41谢车骑在安西艰中，林道人往就语，将夕乃退。有人道上见者，问云：「公何处来？」答云：「今日与谢孝剧谈一出来。」</p>
            <p>　　42支道林初从东出，住东安寺中。王长史宿构精理，并撰其才藻，往与支语，不大当对。王叙致数百语，自谓是名理奇藻。支徐徐谓曰：「身与君别多年，君义言了不长进。」王大惭而退。</p>
            <p>　　43殷中军读小品，下二百签，皆是精微，世之幽滞。尝欲与支道林辩之，竟不得。今小品犹存。</p>
            <p>　　44佛经以为祛练神明，则圣人可致。简文云：「不知便可登峰造极不？然陶练之功，尚不可诬。」</p>
            <p>　　45于法开始与支公争名，后精渐归支，意甚不忿，遂遁迹剡下。遣弟子出都，语使过会稽。于时支公正讲小品。开戒弟子：「道林讲，比汝至，当在某品中。」因示语攻难数十番，云：「旧此中不可复通。」弟子如言诣支公。正值讲，因谨述开意，往反多时，林公遂屈。厉声曰：「君何足复受人寄载来！」</p>
            <p>　　46殷中军问：「自然无心于禀受，何以正善人少，恶人多？」诸人莫有言者。刘尹答曰：「譬如泄水注地，正自纵横流漫，略无正方圆者。」一时绝叹，以为名通。</p>
            <p>　　47康僧渊初过江，未有知者，恒周旋市肆，乞索以自营。忽往殷渊源许，值盛有宾客，殷使坐，粗与寒温，遂及义理，语言辞旨，曾无愧色，领略祖举，一往参诣。由是知之。</p>
            <p>　　48殷、谢诸人共集。谢因问殷：「眼往属万形，万形来入眼不？」</p>
            <p>　　49人有问殷中军：「何以将得位而梦棺器，将得财而梦矢秽？」殷曰：「官本是臭腐，所以将得而梦棺尸；财本是粪土，所以将得而梦秽污。」时人以为名通。</p>
            <p>　　50殷中军被废东阳，始看佛经。初视维摩诘，疑般若波罗密太多；后见小品，恨此语少。</p>
            <p>　　51支道林、殷渊源俱在相王许。相王谓二人：「可试一交言。而才性殆是渊源崤、函之固，君其慎焉！」支初作，改辄远之；数四交，不觉入其玄中。相王抚肩笑曰：「此自是其胜场，安可争锋！」</p>
            <p>　　52谢公因子弟集聚，问：「毛诗何句最佳？」遏称曰：「『昔我往矣，杨柳依依；今我来思，雨雪霏霏。』」公曰：「『訏谟定命，远猷辰告。』」谓：「此句偏有雅人深致。」</p>
            <p>　　53张凭举孝廉，出都，负其才气，谓必参时彦。欲诣刘尹，乡里及同举者共笑之。张遂诣刘，刘洗涤料事，处之下坐，唯通寒暑，神意不接。张欲自发无端。顷之，长史诸贤来清言，客主有不通处，张乃遥于末坐判之，言约旨远，足畅彼我之怀，一坐皆惊。真长延之上坐，清言弥日，因留宿至晓。张退，刘曰：「卿且去，正当取卿共诣抚军。」张还船，同侣问何处宿，张笑而不答。须臾，真长遣传教觅张孝廉船，同侣惋愕。即同载诣抚军。至门，刘前进谓抚军曰：「下官今日为公得一太常博士妙选。」既前，抚军与之话言，咨嗟称善，曰：「张凭勃为理窟。」即用为太常博士。</p>
            <p>　　54汰法师云：「『六通』、『三明』同归，正异名耳。」</p>
            <p>　　55支道林、许、谢盛德，共集王家，谢顾诸人曰：「今日可谓彦会，时既不可留，此集固亦难常，当共言咏，以写其怀。」许便问主人：「有庄子不？」正得鱼父一篇。谢看题，便各使四坐通。支道林先通，作七百许语，叙致精丽，才藻奇拔，众咸称善。于是四坐各言怀毕。谢问曰：「卿等尽不？」皆曰：「今日之言，少不自竭。」谢后粗难，因自叙其意，作万余语，才峰秀逸，既自难干，加意气凝托，萧然自得，四坐莫不厌心。支谓谢曰：「君一往奔诣，故复自佳耳。」</p>
            <p>　　56殷中军、孙安国、王、谢能言诸贤，悉在会稽王许，殷与孙共论易象妙于见形，孙语道合，意气干云，一坐咸不安孙理，而辞不能屈。会稽王慨然叹曰：「使真长来，故应有以制彼。」即迎真长，孙意己不如。真长既至，先令孙自叙本理，孙粗说己语，亦觉殊不及向。刘便作二百许语，辞难简切，孙理遂屈。一坐同时抚掌而笑，称美良久。</p>
            <p>　　57僧意在瓦官寺中，王苟子来，与共语，便使其唱理。意谓王曰：「圣人有情不？」王曰：「无。」重问曰：「圣人如柱邪？」王曰：「如筹算，虽无情，运之者有情。」僧意云：「谁运圣人邪？」苟子不得答而去。</p>
            <p>　　58司马太傅问谢车骑：「惠子其书五车，何以无一言入玄？」谢曰：「故当是其妙处不传。」</p>
            <p>　　59殷中军被废，徙东阳，大读佛经，皆精解。唯至「事数」处不解。遇见一道人，问所谶，便释然。</p>
            <p>　　60殷仲堪精核玄论，人谓莫不研究。殷乃叹曰：「使我解四本，谈不翅尔。」</p>
            <p>　　61殷荆州曾问远公：「易以何为体？」答曰：「易以感为体。」殷曰：「铜山西崩，灵钟东应，便是易耶？」远公笑而不答。</p>
            <p>　　62羊孚弟娶王永言女，及王家见婿，孚送弟俱往。时永言父东阳尚在，殷仲堪是东阳女婿，亦在坐。孚雅善理义，乃与仲堪道齐物，殷难之。羊云：「君四番后当得见同。」殷笑曰：「乃可得尽，何必相同。」乃至四番后一通。殷咨嗟曰：「仆便无以相异。」叹为新拔者久之。</p>
            <p>　　63殷仲堪云：「三日不读道德经，便觉舌本间强。」</p>
            <p>　　64提婆初至，为东亭第讲阿毗昙。始发讲，坐裁半，僧弥便云：「都已晓。」即于坐分数四有意道人，更就余屋自讲。提婆讲竟，东亭问法冈道人曰：「弟子都未解，阿弥那得已解？所得云何？」曰：「大略全是，故当小未精核耳。」</p>
            <p>　　65桓南郡与殷荆州共谈，每相攻难。年余后但一两番，桓自叹才思转退，殷云：「此乃是君转解。」</p>
            <p>　　66文帝尝令东阿王七步作诗，不成者行大法。应声便为诗曰：「煮豆持作羹，漉菽以为汁。萁在釜下然，豆在釜中泣；本是同根生，相煎何太急？」帝深有惭色。</p>
            <p>　　67魏朝封晋文王为公，备礼九锡，文王固让不受。公卿将校当诣府敦喻。司空郑冲驰遣信就阮籍求文。籍时在袁孝尼家，宿醉扶起，书札为之，无所点定，乃写付使。时人以为神笔。</p>
            <p>　　68左太冲作三都赋初成，时人互有讥訾，思意不惬。后示张公，张曰：「此二京可三。然君文未重于世，宜以经高名之士。」思乃询求于皇甫谧，谧见之嗟叹，遂为作叙。于是先相非贰者，莫不敛衽赞述焉。</p>
            <p>　　69刘伶著酒德颂，意气所寄。</p>
            <p>　　70乐令善于清言，而不长于手笔。将让河南尹，请潘岳为表。潘云：「可作耳，要当得君意。」乐为述己所以为让，标位二百许语，潘直取错综，便成名笔。时人咸云：「若乐不假潘之文，潘不取乐之旨，则无以成斯矣。」</p>
            <p>　　71夏侯湛作周诗成，示潘安仁，安仁曰：「此非徒温雅，乃别见孝悌之性。」潘因此遂作家风诗。</p>
            <p>　　72孙子荆除妇服，作诗以示王武子。王曰：「未知文生于情，情生于文？览之凄然，增伉俪之重。」</p>
            <p>　　73太叔广甚辩给，而挚仲治长于翰墨，俱为列卿。每至公坐，广谈，仲治不能对；退，着笔难广，广又不能答。</p>
            <p>　　74江左殷太常父子，并能言理，亦有辩讷之异。扬州口谈至剧，太常辄云：「汝更思吾论。」</p>
            <p>　　75庾子嵩作意赋成，从子文康见，问曰：「若有意邪，非赋之所尽；若无意邪，复何所赋？」答曰：「正在有意无意之间。」</p>
            <p>　　76郭景纯诗云：「林无静树，川无停流。」阮孚云：「泓峥萧瑟，实不可言。每读此文，辄觉神超形越。」</p>
            <p>　　77庾阐始作扬都赋，道温、庾云：「温挺义之标，庾作民之望。方响则金声，比德则玉亮。」庾公闻赋成，求看，兼赠贶之。阐更改「望」为「俊」，以「亮」为「润」云。</p>
            <p>　　78孙兴公作庾公诔，袁羊曰：「见此张缓。」于时以为名赏。</p>
            <p>　　79庾仲初作扬都赋成，以呈庾亮。亮以亲族之怀，大为其名价云：「可三二京、四三都。」于此人人竞写，都下纸为之贵。谢太傅云：「不得尔，此是屋下架屋耳，事事拟学，而不免俭狭。」</p>
            <p>　　80习凿齿史才不常，宣武甚器之，未三十，便用为荆州治中。凿齿谢笺亦云：「不遇明公，荆州老从事耳！」后至都见简文，返命，宣武问：「见相王何如？」答云：「一生不曾见此人。」从此忤旨，出为衡阳郡，性理遂错。于病中犹作汉晋春秋，品评卓逸。</p>
            <p>　　81孙兴公云：「三都、二京，五经鼓吹。」</p>
            <p>　　82谢太傅问主簿陆退：「张凭何以作母诔，而不作父诔？」退答曰：「故当是丈夫之德，表于事行；妇人之美，非诔不显。」</p>
            <p>　　83王敬仁年十三作贤人论，长史送示真长，真长答云：「见敬仁所作论，便足参微言。」</p>
            <p>　　84孙兴公云：「潘文烂若披锦，无处不善；陆文若排沙简金，往往见宝。」</p>
            <p>　　85简文称许掾云：「玄度五言诗，可谓妙绝时人。」</p>
            <p>　　86孙兴公作天台赋成，以示范荣期，云：「卿试掷地，要作金石声。」范曰：「恐子之金石，非宫商中声。」然每至佳句，辄云：「应是我辈语。」</p>
            <p>　　87桓公见谢安石作简文谥议，看竟，掷与坐上诸客曰：「此是安石碎金。」</p>
            <p>　　88袁虎少贫，尝为人佣载运租。谢镇西经船行，其夜清风朗月，闻江渚间估客船上有咏诗声，甚有情致；所咏五言，又其所未尝闻，叹美不能已。即遣委曲讯问，乃是袁自咏其所作咏史诗。因此相要，大相赏得。</p>
            <p>　　89孙兴公云：「潘文浅而净，陆文深而芜。」</p>
            <p>　　90裴郎作语林，始出，大为远近所传。时流年少，无不传写，各有一通。载王东亭作经王公酒垆下赋，甚有才情。</p>
            <p>　　91谢万作八贤论，与孙兴公往反，小有利钝。谢后出以示顾君齐，顾曰：「我亦作，知卿当无所名。」</p>
            <p>　　92桓宣武命袁彦伯作北征赋，既成，公与时贤共看，咸嗟叹之。时王珣在坐，云：「恨少一句。得『写』字足韵，当佳。」袁即于坐揽笔益云：「感不绝于余心，溯流风而独写。」公谓王曰：「当今不得不以此事推袁。」</p>
            <p>　　93孙兴公道：「曹辅佐才如白地明光锦，裁为负版绔，非无文采，酷无裁制。」</p>
            <p>　　94袁彦伯作名士传成，见谢公，公笑曰：「我尝与诸人道江北事，特作狡狯耳，彦伯遂以著书。」</p>
            <p>　　95王东亭到桓公吏，既伏阁下，桓令人窃取其白事，东亭即于阁下另作，无复向一字。</p>
            <p>　　96桓宣武北征，袁虎时从，被责免官。会须露布文，唤袁倚马前令作。手不辍笔，俄得七纸，殊可观。东亭在侧，极叹其才。袁虎云：「当令齿舌间得利。」</p>
            <p>　　97袁宏始作东征赋，都不道陶公。胡奴诱之狭室中，临以白刃，曰：「先公勋业如是！君作东征赋，云何相忽略？」宏窘蹙无计，便答：「我大道公，何以云无？」有诵曰：「精金百炼，在割能断。功则治人，职思靖乱。长沙之勋，为史所赞。」</p>
            <p>　　98或问顾长康：「君筝赋何如嵇康琴赋？」顾曰：「不赏者，作后出相遗。深识者，亦以高奇见贵。」</p>
            <p>　　99殷仲文天才宏赡，而读书不甚广博，亮叹曰：「若使殷仲文读书半袁豹，才不减班固。」100羊孚作雪赞云：「资清以化，乘气以霏。遇象能鲜，即洁成辉。」桓胤遂以书扇。</p>
            <p>　　101王孝伯在京，行散至其弟王睹户前，问：「古诗中何句为最？」睹思未答。孝伯咏「『所遇无故物，焉得不速老？』此句为佳。」</p>
            <p>　　102桓玄尝登江陵城南楼云：「我今欲为王孝伯作诔。」因吟啸良久，随而下笔。一坐之间，诔以之成。</p>
            <p>　　103桓玄初并西夏，领荆、江二州、二府、一国。于时始雪，五处俱贺，五版并入。玄在听事上，版至，即答版后，皆粲然成章，不相揉杂。</p>
            <p>　　104桓玄下都，羊孚时为兖州别驾，从京来诣门，笺曰：「自顷世故睽离，心事沦蕴。明公启晨光于积晦，澄百流以一源。」桓见笺，驰唤前，云：「子道，子道，来何迟！」即用为记室参军。孟昶为刘牢之主簿，诣门谢，见云：「羊侯，羊侯，百口赖卿。」</p>
          </td>
        </tr>
      </table>
      <p>&nbsp;</p>
      <table width="463" border="0" cellspacing="0" cellpadding="0" align="center">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='03.htm'>上一篇</a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='05.htm'>下一篇</a></div>
                </td>
              </tr>
            </table>
            <p align=center>□ 作者：〔南朝.宋〕刘义庆
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
  </tr>
</table>
</body>
</html>

