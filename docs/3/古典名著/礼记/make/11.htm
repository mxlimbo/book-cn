<html>
<head>
<title>玉藻</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.gif" topmargin="0" marginwidth="0" marginheight="0">
<table border="0" cellpadding="0" cellspacing="0" width="776">
  <tr valign="top"> 
    <td background="top1bg.gif"><img src="top1.gif" width="68" height="44" border="0"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top"> 
    <td width="68"><img src="top2.gif" width="68" height="21" border="0"></td>
    <td width="73"><a href="content.htm"><img src="return.gif" width="73" height="21" border="0"></a></td>
    <td width="15"></td>
    <td width="73"><a href="10.htm"><img src="last.gif" width="73" height="21" border="0"></a></td>
    <td width="14"></td>
    <td width="73"><a href="12.htm"><img src="next.gif" width="73" height="21" border="0"></a></td>
    <td width="460"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top">
    <td width="316" background="top4bg.gif"><img src="top3.gif" width="68" height="51" border="0"></td>
    <td><img name="main_r3_c10" src="top5.gif" width="6" height="51" border="0"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top">
    <td width="38" background="leftbg.gif">&nbsp;</td>
    <td align="center">
      <table width="600" cellspacing="0" cellpadding="0" border="0">
        <tr> 
          <td> 
            <p align="center" class="h">玉藻 </p>
            </td>
        </tr>
      </table>
      <br>
      <table width="600" border="0" cellspacing="0" cellpadding="0">
        <tr> 
          <td>
<p>　　天子玉藻．十有二旒．前后邃延．龙卷以祭．玄端而朝日于东门之外．听朔于南门之外．闰月．则阖门左扉．立于其中．皮弁以日视朝．遂以食．日中而馂．奏而食．日少牢．朔月大牢．五饮．上水．浆．酒．醴．酏．卒食．玄端而居．动则左史书之．言则右史书之．御瞽几声之上下．年不顺成．则天子素服．乘素车．食无乐．</p>
            <p>　　诸侯玄端以祭．裨冕以朝．皮弁以听朔于大庙．朝服以日视朝于内朝．朝．辨色始入．君日出而视之．退适路寝听政．使人视大夫．大夫退．然后适小寝．释服．又朝服以食．特牲三俎．祭肺．夕深衣．祭牢肉．朔月少牢．五俎四簋．子卯．稷食菜羹．夫人与君同庖．君无故不杀牛．大夫无故不杀羊．士无故不杀犬豕．君子远庖厨．凡有血气之类．弗身践也．至于八月不雨．君不举．年不顺成．君衣布搢本．关梁不租．山泽列而不赋．土功不兴．大夫不得造车马．</p>
            <p>　　卜人定龟．史定墨．君定体．</p>
            <p>　　君羔幦虎犆．大夫齐车．鹿幦豹犆．朝车．士齐车．鹿幦豹犆．</p>
            <p>　　君子之居恒当户．寝恒东首．若有疾风．迅雷．甚雨．则必变．虽夜必兴．衣服冠而坐．日五盥．沐稷而靧梁．栉用樿栉．发晞用象栉．进禨进羞．工乃升歌．浴用二巾．上絺下绤．出杅．履蒯席．连用汤．履蒲席．衣布晞身．乃屦．进饮．将适公所．宿齐戒．居外寝．沐浴．史进象笏．书思对命．既服．习容．观玉声．乃出．揖私朝．辉如也．登车则有光矣．</p>
            <p>　　天子搢珽．方正于天下也．诸侯荼．前诎后直．让于天子也．大夫前诎后诎．无所不让也．</p>
            <p>　　侍坐则必退席．不退．则必引而去君之党．登席不由前．为躐席．徒坐不尽席尺．读书．食．则齐．豆．去席尺．</p>
            <p>　　若赐之食．而君客之．则命之祭．然后祭．先饭．辩尝羞．饮而俟．若有尝羞者．则俟君之食．然后食．饭饮而俟．君命之羞．羞近者．命之品尝之．然后唯所欲．凡尝远食．必顺近食．君未覆手．不敢飧．君既食．又饭飧．饭飧者．三饭也．君既彻．执饭与酱．乃出授从者．</p>
            <p>　　凡侑食．不尽食．食于人不饱．唯水酱不祭．若祭为已●卑．</p>
            <p>　　君若赐之爵．则越席再拜稽首受．登席．祭之．饮卒爵而俟．君卒爵．然后授虚爵．君子之饮酒也．受一爵而色洒如也．二爵而言言斯．礼已三爵而油油．以退．退则坐．取屦．隐辟而后屦．坐左纳右．坐右纳左．</p>
            <p>　　凡尊．必上玄酒．唯君面尊．唯飨野人皆酒．大夫侧尊用棜．士侧尊用禁．</p>
            <p>　　始冠．缁布冠．自诸侯下达．冠而敝之可也．玄冠朱组缨．天子之冠也．缁布冠缋緌．诸侯之冠也．玄冠丹组缨．诸侯之齐冠也．玄冠綦组缨．士之齐冠也．缟冠玄武．子姓之冠也．缟冠素纰．既祥之冠也．垂緌五寸．惰游之士也．玄冠缟武．不齿之服也．居冠属武．自天子下达．有事然后緌．五十不散送．亲没不髦．大帛不緌．玄冠紫緌．自鲁桓公始也．</p>
            <p>　　朝玄端．夕深衣．深衣三袪．缝齐倍要．衽当旁．袂可以回肘．长．中．继揜尺．袷二寸．袪尺二寸．缘广寸半．以帛里布．非礼也．</p>
            <p>　　士不衣织．无君者不贰采．衣正色．裳间色．非列采不入公门．振絺绤不入公门．表．裘不入公门．袭裘不入公门．</p>
            <p>　　纩为茧．缊为袍．襌为絅．帛为褶．</p>
            <p>　　朝服之以缟也．自季康子始也．孔子曰．朝服而朝．卒朔然后服之．曰．国家未道．则不充其服焉．</p>
            <p>　　唯君有黼裘以誓省．大裘非古也．</p>
            <p>　　君衣狐白裘．锦衣以裼之．君之右虎裘．厥左狼裘．士不衣狐白．君子狐青裘豹褎．玄绡衣以裼之．麛裘青豻褎．绞衣以裼之．羔裘豹饰．锱衣以裼之．狐裘．黄衣以裼之．锦衣狐裘．诸侯之服也．犬羊之裘不裼．不文饰也．不裼．裘之裼也．见美也．吊则袭．不尽饰也．君在则裼．尽饰也．服之袭也．充美也．是故尸袭．执玉龟．袭．无事则裼．弗敢充也．</p>
            <p>　　笏天子以球玉．诸侯以象．大夫以鱼须文竹．士竹本．象可也．见于天子．与射．无说笏．入大庙说笏．非古也．小功不说笏．当事免则说之．既搢必盥．虽有执于朝．弗有盥矣．凡有指画于君前．用笏．造受命于君前．则书于笏．笏．毕用也．因饰焉．笏度．二尺有六寸．其中博三寸．其杀六分而去一．</p>
            <p>　　而素带．终辟．大夫素带．辟垂．士练带．率下辟．居士锦带．弟子缟带．幷纽约用组．鞸．君朱．大夫素．士爵韦．圜．杀．直．天子直．公侯前后方．大夫前方．后挫角．士前后正．鞸．下广二尺．上广一尺．长三尺．其颈五寸．肩革带．博二寸．大夫大带四寸．杂带．君朱绿．大夫玄华．士缁辟．二寸．再缭四寸．凡带．有率．无箴功．一命缊韨幽衡．再命赤韨幽衡．三命赤韨葱衡．天子素带朱里．终辟．王后袆衣．夫人揄狄．三寸．长齐于带．绅长．制士三尺．有司二尺有五寸．子游曰．参分带下．绅居二焉．绅鞸结三齐．君命屈狄．再命袆衣．一命襢衣．士褖衣．唯世妇命于奠茧．其它则皆从男子．</p>
            <p>　　凡侍于君．绅垂．足如履齐．颐溜．垂拱．视下而听上．视带以及袷．听乡任左．</p>
            <p>　　凡君召以三节．二节以走．一节以趋．在官不俟屦．在外不俟车．</p>
            <p>　　士于大夫．不敢拜迎．而拜送．士于尊者先拜．进面．荅之拜则走．</p>
            <p>　　士于君所言大夫．没矣则称谥若字．名士．与大夫言．名士．字大夫．于大夫所．有公讳．无私讳．</p>
            <p>　　凡祭不讳．庙中不讳．教学临文不讳．</p>
            <p>　　古之君子必佩玉．右征角．左宫羽．趋以采齐．行以肆夏．周还中规．折还中矩．进则揖之．退则扬之．然后玉锵鸣也．故君子在车则闻鸾和之声．行则鸣佩玉．是以非辟之心．无自入也．</p>
            <p>　　君在不佩玉．左结佩．右设佩．居则设佩．朝则结佩．齐则綪结佩．而爵鞸．凡带必有佩玉．唯丧否．佩玉有冲牙．君子无故．玉不去身．君子于玉比德焉．天子佩白玉而玄组绶．公侯佩山玄玉而朱组绶．大夫佩水苍玉而纯组绶．世子佩瑜玉而綦织绶．士佩瓀玟而缊组绶．孔子佩象环五寸而綦组绶．</p>
            <p>　　童子之节也．缁布衣．锦缘．锦绅幷纽．锦束发．皆朱锦也．肆束及带．勤者有事则收之．走则拥之．童子不裘不帛．不屦絇．无缌服．听事不麻．无事则立主人之北．南面．见先王．从人而入．</p>
            <p>　　侍食于先生．异爵者．后祭先饭．客祭．主人辞曰．不足祭也．客飧．主人辞以疏．主人自置其酱．则客自彻之．一室之人．非宾客．一人彻．壹食之人．一人彻．凡燕食．妇人不彻．</p>
            <p>　　食枣桃李．弗致于核．瓜祭上环．食中．弃所操．凡食果实者．后君子．火孰者．先君子．</p>
            <p>　　有庆．非君赐不贺．有忧者勤者有事则收之．走则拥之．</p>
            <p>　　孔子食于季氏．不辞．不食肉而飧．</p>
            <p>　　君赐车马．乘以拜．赐衣服．服以拜赐．君未有命．弗敢即乘服也．君赐．稽首．据掌．致诸地．酒肉之赐弗再拜．凡赐．君子与小人不同日．</p>
            <p>　　凡献于君．大夫使宰．士亲．皆再拜稽首送之．膳于君．有荤桃茢．于大夫去茢．于士去荤．皆造于膳宰．大夫不亲拜．为君之荅已也．</p>
            <p>　　大夫拜赐而退．士待诺而退．又拜弗荅拜．大夫亲赐士．士拜受．又拜于其室．衣服弗服以拜．敌者不在．拜于其室．凡在尊者有献．而弗敢以闻．士于大夫不承贺．下大夫于上大夫承贺．亲在．行礼于人称父．人或赐之．则称父拜之．</p>
            <p>　　礼不盛．服不充．故大裘不裼．乘路车不式．</p>
            <p>　　父命呼．唯而不诺．手执业则投之．食在口则吐之．走而不趋．亲老．出不易方．复不过时．亲癠．色容不盛．此孝子之疏节也．父没而不能读父之书．手泽存焉尔．母没而杯圈不能饮焉．口泽之气存焉尔．</p>
            <p>　　君入门．介拂闑．大夫中枨与闑之间．士介拂枨．</p>
            <p>　　宾入不中门．不履阈．公事自闑西．私事自闑东．</p>
            <p>　　君与尸行接武．大夫继武．士中武．徐趋皆用是．疾趋则欲发．而手足毋移．圈豚行．不举足．齐如流．席上亦然．端行．颐溜如矢．弁行．剡剡起屦．执龟玉．举前曳踵．蹜蹜如也．</p>
            <p>　　凡行容惕惕．</p>
            <p>　　庙中齐齐．朝廷济济翔翔．</p>
            <p>　　君子之容舒迟．见所尊者齐遫．足容重．手容恭．目容端．口容止．声容静．头容直．气容肃．立容德．色容庄．坐如尸．</p>
            <p>　　燕居告温温．</p>
            <p>　　凡祭．容貌颜色．如见所祭者．</p>
            <p>　　丧容累累．色容颠颠．视容瞿瞿梅梅．言容茧茧．</p>
            <p>　　戎容暨暨．言容咯咯．色容厉肃．视容清明．立容辨卑．毋讇．头颈必中．山立．时行．盛气颠实扬休．玉色．</p>
            <p>　　凡自称．天子曰予一人．伯曰天子之力臣．诸侯之于天子．曰某土之守臣某．其在边邑．曰某屏之臣某．其于敌以下．曰寡人．小国之君曰孤．摈者亦曰孤．上大夫曰下臣．摈者曰寡君之老．下大夫自名．摈者曰寡大夫．世子自名．摈者曰寡君之适．公子曰臣孽．士曰传遽之臣．于大夫曰外私．大夫私事使．私人摈则称名．公士摈．则曰寡大夫．寡君之老．大夫有所往．必与公士为宾也．</p>
          </td>
        </tr>
      </table>
      <p>&nbsp;</p>
      <table width="600" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='10.htm'>上一篇</a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='12.htm'>下一篇</a></div>
                </td>
              </tr>
            </table>
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
  </tr>
</table>
</body>
</html>

