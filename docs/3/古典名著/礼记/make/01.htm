<html>
<head>
<title>曲礼</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.gif" topmargin="0" marginwidth="0" marginheight="0">
<table border="0" cellpadding="0" cellspacing="0" width="776">
  <tr valign="top"> 
    <td background="top1bg.gif"><img src="top1.gif" width="68" height="44" border="0"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top"> 
    <td width="68"><img src="top2.gif" width="68" height="21" border="0"></td>
    <td width="73"><a href="content.htm"><img src="return.gif" width="73" height="21" border="0"></a></td>
    <td width="15"></td>
    <td width="73"></td>
    <td width="14"></td>
    <td width="73"><a href="02.htm"><img src="next.gif" width="73" height="21" border="0"></a></td>
    <td width="460"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top">
    <td width="316" background="top4bg.gif"><img src="top3.gif" width="68" height="51" border="0"></td>
    <td><img name="main_r3_c10" src="top5.gif" width="6" height="51" border="0"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top">
    <td width="38" background="leftbg.gif">&nbsp;</td>
    <td align="center">
      <table width="600" cellspacing="0" cellpadding="0" border="0">
        <tr> 
          <td> 
            <p align="center" class="h">曲礼 </p>
            </td>
        </tr>
      </table>
      <br>
      <table width="600" border="0" cellspacing="0" cellpadding="0">
        <tr> 
          <td> 
            <p>　　曲礼曰．毋不敬．俨若思．安定辞安民哉．</p>
            <p>　　敖不可长．欲不可从．志不可满．乐不可极．</p>
            <p>　　贤者狎而敬之．畏而爱之．爱而知其恶．憎而知其善．积而能散．安安而能迁．临财毋苟得．临难毋苟免．很毋求胜．分毋求多．疑事毋质．直而勿有．</p>
            <p>　　若夫坐如尸．立如齐．礼从宜．使从俗．</p>
            <p>　　夫礼者．所以定亲疏．决嫌疑．别同异．明是非也．礼不妄说人．不辞费．礼不踰节．不侵侮．不好狎．修身践言．谓之善行．行修言道．礼之质也．礼闻取于人．不闻取人．礼闻来学．不闻往教．</p>
            <p>　　道德仁义．非礼不成．教训正俗．非礼不备．分争辨讼．非礼不决．君臣．上下．父子．兄弟．非礼不定．宦学事师．非礼不亲．班朝治军．莅官行法．非礼威严不行．祷祠．祭祀．供给鬼神．非礼不诚不庄．是以君子恭敬撙节．退让以明礼．鹦鹉能言．不离飞鸟．猩猩能言．不离禽兽．今人而无礼．虽能言．不亦禽兽之心乎．夫唯禽兽无礼．故父子聚麀．是故圣人作．为礼以教人．使人以有礼．知自别于禽兽．</p>
            <p>　　太上贵德．其次务施报．礼尚往来．往而不来．非礼也．来而不往．亦非礼也．人有礼则安．无礼则危．故曰．礼者不可不学也．夫礼者．自卑而尊人．虽负贩者．必有尊也．而况富贵乎．富贵而知好礼．则不骄不淫．贫贱而知好礼．则志不慑．</p>
            <p>　　人生十年曰幼．学．二十曰弱．冠．三十曰壮．有室．四十曰强．而仕．五十曰艾．服官政．六十曰耆．指使．七十曰老．而传．八十九十曰耄．七年曰悼．悼与耄．虽有罪．不加刑焉．百年曰期颐．大夫七十而致事．若不得谢．则必赐之几杖．行役以妇人．适四方．乘安车．自称曰老夫．于其国则称名．越国而问焉．必告之以其制．</p>
            <p>　　谋于长者．必操几杖以从之．长者问．不辞让而对．非礼也．</p>
            <p>　　凡为人子之礼．冬温而夏凊．昏定而晨省．在丑夷不争．</p>
            <p>　　夫为人子者．三赐不及车马．故州闾乡党称其孝也．兄弟亲戚称其慈也．僚友称其弟也．执友称其仁也．交游称其信也．见父之执．不谓之进．不敢进．不谓之退．不敢退．不问不敢对．此孝子之行也．</p>
            <p>　　夫为人子者．出必告．反必面．所游必有常．所习必有业．恒言不称老．年长以倍．则父事之．十年以长．则兄事之．五年以长．则肩随之．群居五人．则长者必异席．</p>
            <p>　　为人子者．居不主奥．坐不中席．行不中道．立不中门．食飨不为概．祭祀不为尸．听于无声．视于无形．不登高．不临深．不苟訾．不苟笑．</p>
            <p>　　孝子不服闇．不登危．惧辱亲也．父母存．不许友以死．不有私财．</p>
            <p>　　为人子者．父母存．冠衣不纯素．孤子当室．冠衣不纯采．</p>
            <p>　　幼子常视毋诳．童子不衣裘裳．立必正方．不倾听．长者与之提携．则两手奉长者之手．负剑辟咡诏之．则掩口而对．</p>
            <p>　　从于先生．不越路而与人言．遭先生于道．趋而进．正立拱手．先生与之言则对．不与之言则趋而退．从长者而上丘陵．则必乡长者所视．登城不指．城上不呼．将适舍．求毋固．将上堂．声必扬．户外有二屦．言闻则入．言不闻则不入．将入户．视必下．入户奉扃．视瞻毋回．户开亦开．户阖亦阖．有后入者．阖而勿遂．毋践屦．毋踖席．抠衣趋隅．必慎唯诺．</p>
            <p>　　大夫士出入君门．由闑右．不践阈．</p>
            <p>　　凡与客入者．每门让于客．客至于寝门．则主人请入为席．然后出迎客．客固辞．主人肃客而入．主人入门而右．客入门而左．主人就东阶．客就西阶．客若降等．则就主人之阶．主人固辞．然后客复就西阶．主人与客让登．主人先登．客从之．拾级聚足．连步以上．上于东阶．则先右足．上于西阶．则先左足．</p>
            <p>　　帷薄之外不趋．堂上不趋．执玉不趋．堂上接武．堂下布武．室中不翔．并坐不横肱．授立不跪．授坐不立．</p>
            <p>　　凡为长者粪之礼．必加帚于箕上．以袂拘而退．其尘不及长者．以箕自乡而扱之．奉席如桥衡．请席何乡．请衽何趾．席南乡北乡．以西方为上．东乡西乡．以南方为上．</p>
            <p>　　若非饮食之客．则布席．席间函丈．主人跪正席．客跪抚席而辞．客彻重席．主人固辞．客践席．乃坐．主人不问．客不先举．将即席．容毋怍．两手抠衣．去齐尺．衣毋拨．足毋蹶．</p>
            <p>　　先生书策琴瑟在前．坐而迁之．戒勿越．虚坐尽后．食坐尽前．坐必安．执尔颜．长者不及．毋儳言．正尔容．听必恭．毋剿说．毋雷同．必则古昔．称先王．侍坐于先生．先生问焉．终则对．请业则起．请益则起．父召无诺．先生召无诺．唯而起．侍坐于所尊．敬毋余席．见同等不起．烛至起．食至起．上客起．烛不见跋．尊客之前不叱狗．让食不唾．</p>
            <p>　　侍坐于君子．君子欠伸．撰杖屦．视日蚤莫．侍坐者请出矣．侍坐于君子．君子问更端．则起而对．侍坐于君子．若有告者曰．少间愿有复也．则左右屏而待．</p>
            <p>　　毋侧听．毋噭应．毋淫视．毋怠荒．游毋倨．立毋跛．坐毋箕．寝毋伏．敛发毋髢．冠毋免．劳毋袒．暑毋褰裳．</p>
            <p>　　侍坐于长者．屦不上于堂．解屦不敢当阶．就屦．跪而举之．屏于侧．乡长者而屦．跪而迁屦．俯而纳屦．</p>
            <p>　　离坐离立．毋往参焉．离立者不出中间．</p>
            <p>　　男女不杂坐．不同椸枷．不同巾栉．不亲授．嫂叔不通问．诸母不漱裳．外言不入于捆．内言不出于捆．女子许嫁．缨．非有大故．不入其门．姑．姊．妹．女子子．已嫁而反．兄弟弗与同席而坐．弗与同器而食．父子不同席．男女非有行媒．不相知名．非受币．不交不亲．故日月以告君．齐戒以告鬼神．为酒食以召乡党僚友．以厚其别也．取妻不取同姓．故买妾不知其姓则卜之．寡妇之子．非有见焉．弗与为友．</p>
            <p>　　贺取妻者曰．某子使某．闻子有客．使某羞．</p>
            <p>　　贫者不以货财为礼．老者不以筋力为礼．</p>
            <p>　　名子者．不以国．不以日月．不以隐疾．不以山川．</p>
            <p>　　男女异长．男子二十冠而字．父前子名．君前臣名．女子许嫁．笄而字．</p>
            <p>　　凡进食之礼．左殽右胾．食居人之左．羹居人之右．脍炙处外．醯酱处内．葱渿处末．酒浆处右．以脯修置者．左朐右末．客若降等．执食兴辞．主人兴辞于客．然后客坐．主人延客祭．祭食．祭所先进．殽之序．遍祭之．三饭．主人延客食胾．然后辩殽．主人未辩．客不虚口．侍食于长者．主人亲馈．则拜而食．主人不亲馈．则不拜而食．共食不饱．共饭不泽手．毋抟饭．毋放饭．毋流歠．毋咤食．毋啮骨．毋反鱼肉．毋投与狗骨．毋固获．毋扬饭．饭黍毋以箸．毋嚃羹．毋絮羹．毋刺齿．毋歠醢．客絮羹．主人辞不能亨．客歠醢．主人辞以窭．濡肉齿决．干肉不齿决．毋嘬炙．卒食．客自前跪．彻饭齐．以授相者．主人兴辞于客．然后客坐．侍饮于长者．酒进则起．拜受于尊所．长者辞．少者反席而饮．长者举未釂．少者不敢饮．长者赐．少者贱者不敢辞．赐果于君前．其有核者怀其核．御食于君．君赐余．器之溉者不写．其余皆写．馂余不祭．父不祭子．夫不祭妻．御同于长者．虽贰不辞．偶坐不辞．羹之有菜者用梜．其无菜者不用梜．为天子削瓜者副之．巾以絺．为国君者华之．巾以绤．为大夫累之．士疐之．庶人龁之．</p>
            <p>　　父母有疾．冠者不栉．行不翔．言不惰．琴瑟不御．食肉不至变味．饮酒不至变貌．笑不至矧．怒不至詈．疾止复故．有忧者侧席而坐．有丧者专席而坐．</p>
            <p>　　水潦降．不献鱼鳖．献鸟者佛其首．畜鸟者则勿佛也．献车马者执策绥．献甲者执胄．献杖者执末．献民虏者操右袂．献粟者执右契．献米者操量鼓．献孰食者操酱齐．献田宅者操书致．凡遗人弓者．张弓尚筋．弛弓尚角．右手执箫．左手承弣．尊卑垂帨．若主人拜．则客还辟辟拜．主人自受．由客之左．接下承弣．乡与客并．然后受．进剑者左首．进戈者前其鐏．后其刃．进矛戟者前其镦．进几杖者拂之．效马效羊者右牵之．效犬者左牵之．执禽者左首．饰羔鴈者以缋．受珠玉者以掬．受弓剑者以袂．饮玉爵者弗挥．凡以弓剑苞苴．箪笥问人者．操以受命．如使之容．</p>
            <p>　　凡为君使者．已受命君．言不宿于家．君言至．则主人出拜君言之辱．使者归．则必拜送于门外．若使人于君所．则必朝服而命之．使者反．则必下堂而受命．</p>
            <p>　　博闻强识而让．敦善行而不怠．谓之君子．君子不尽人之欢．不竭人之忠．以全交也．</p>
            <p>　　礼曰．君子抱孙不抱子．此言孙可以为王父尸．子不可以为父尸．为君尸者．大夫士见之．则下之．君知所以为尸者．则自下之．尸必式．乘必以几．齐者不乐不吊．</p>
            <p>　　居丧之礼．毁瘠不形．视听不衰．升降不由阼阶．出入不当门隧．</p>
            <p>　　居丧之礼．头有创则沐．身有疡则浴．有疾则饮酒食肉．疾止复初．不胜丧．乃比于不慈不孝．五十不致毁．六十不毁．七十唯衰麻在身．饮酒食肉处于内．生与来日．死与往日．</p>
            <p>　　知生者吊．知死者伤．知生而不知死．吊而不伤．知死而不知生．伤而不吊．吊丧弗能赙．不问其所费．问疾弗能遗．不问其所欲．见人弗能馆．不问其所舍．赐人者不曰来取．与人者不问其所欲．</p>
            <p>　　适墓不登垄．助葬必执绋．临丧不笑．揖人必违其位．望柩不歌．入临不翔．当食不叹．邻有丧．舂不相．里有殡．不巷歌．适墓不歌．哭日不歌．送丧不由径．送葬不辟涂潦．临丧则必有哀色．执绋不笑．临乐不叹．介胄则有不可犯之色．故君子戒慎．不失色于人．</p>
            <p>　　国君抚式．大夫下之．大夫抚式．士下之．</p>
            <p>　　礼不下庶人．刑不上大夫．刑人不在君侧．</p>
            <p>　　兵车不式．武车绥旌．德车结旌．</p>
            <p>　　史载笔．士载言．前有水．则载青旌．前有尘埃．则载鸣鸢．前有车骑．则载飞鸿．前有士师．则载虎皮．前有挚兽．则载貔貅．行．前朱鸟而后玄武．左青龙而右白虎．招摇在上．急缮其怒．进退有度．左右有局．各司其局．</p>
            <p>　　父之雠．弗与共戴天．兄弟之雠．不反兵．交游之雠．不同国．</p>
            <p>　　四郊多垒．此卿大夫之辱也．地广大．荒而不治．此亦士之辱也．</p>
            <p>　　临祭不惰．祭服敝则焚之．祭器敝则埋之．龟荚敝则埋之．牲死则埋之．凡祭于公者．必自彻其俎．</p>
            <p>　　卒哭乃讳．礼不讳嫌名．二名不偏讳．逮事父母．则讳王父母．不逮事父母．则不讳王父母．君所无私讳．大夫之所有公讳．诗书不讳．临文不讳．庙中不讳．夫人之讳．虽质君之前．臣不讳也．妇讳不出门．大功小功不讳．入竟而问禁．入国而问俗．入门而问讳．</p>
            <p>　　外事以刚日．内事以柔日．凡卜筮日．旬之外曰远某日．旬之内曰近某日．丧事先远日．吉事先近日．曰．为日．假尔泰龟有常．假尔泰筮有常．卜筮不过三．卜筮不相袭．龟为卜．筴为筮．卜筮者．先圣王之所以使民信时日．敬鬼神．畏法令也．所以使民决嫌疑．定犹与也．故曰．疑而筮之．则弗非也．日而行事．则必践之．</p>
            <p>　　君车将驾．则仆执策立于马前．已驾．仆展軨．效驾．奋衣由右上．取贰绥．跪乘．执策分辔．驱之五步而立．君出就车．则仆幷辔授绥．左右攘辟．车驱而驺．至于大门．君抚仆之手．而顾命车右就车．门闾沟渠必步．凡仆人之礼．必授人绥．若仆者降等则受．不然则否．若仆者降等．则抚仆之手．不然则自下拘之．客车不入大门．妇人不立乘．犬马不上于堂．故君子式黄发．下卿位．入国不驰．入里必式．君命召．虽贱人．大夫士必自御之．介者不拜．为其拜而蓌拜．祥车旷左．乘君之乘车．不敢旷左．左必式．仆御妇人．则进左手．后右手．御国君．则进右手．后左手而俯．国君不乘奇车．车上不广欬．不妄指．立视五巂．式视马尾．顾不过毂．国中以策彗恤勿驱．尘不出轨．国君下齐牛．式宗庙．大夫士下公门．式路马．乘路马．必朝服．载鞭策．不敢授绥．左必式．步路马．必中道．以足蹙路马刍．有诛．齿路马．有诛．</p>
            <p>　　凡奉者当心．提者当带．执天子之器则上衡．国君则平衡．大夫则绥之．士则提之．凡执主器．执轻如不克．执主器．操币圭璧．则尚左手．行不举足．车轮曳踵．立则磬折垂佩．主佩倚．则臣佩垂．主佩垂．则臣佩委．执玉．其有借者则裼．无借者则袭．</p>
            <p>　　国君不名卿老世妇．大夫不名世臣侄娣．士不名家相长妾．君大夫之子．不敢自称曰余小子．大夫士之子．不敢自称曰嗣子某．不敢与世子同名．</p>
            <p>　　君使士射．不能．则辞以疾．言曰．某有负薪之忧．</p>
            <p>　　侍于君子．不顾望而对．非礼也．</p>
            <p>　　君子行礼．不求变俗．祭祀之礼．居丧之服．哭泣之位．皆如其国之故．谨修其法而审行之．去国三世．爵禄有列于朝．出入有诏于国．若兄弟宗族犹存．则反告于宗后．去国三世．爵禄无列于朝．出入无诏于国．唯兴之日．从新国之法．</p>
            <p>　　君子已孤不更名．已孤暴贵．不为父作谥．</p>
            <p>　　居丧未葬．读丧礼．既葬．读祭礼．丧复常．读乐章．居丧不言乐．祭事不言凶．公庭不言妇女．</p>
            <p>　　振书端书于君前．有诛．倒筴侧龟于君前．有诛．龟筴．几杖．席．盖．重素．袗絺绤．不入公门．苞屦．扱衽．厌冠．不入公门．书方．衰．凶器．不以告．不入公门．公事不私议．</p>
            <p>　　君子将营宫室．宗庙为先．厩库为次．居室为后．</p>
            <p>　　凡家造．祭器为先．牺赋为次．养器为后．无田禄者．不设祭器．有田禄者．先为祭服．君子虽贫．不粥祭器．虽寒．不衣祭服．为宫室．不斩于丘木．大夫士去国．祭器不踰竟．大夫寓祭器于大夫．士寓祭器于士．</p>
            <p>　　大夫士去国．踰竟．为坛位．乡国而哭．素衣．素裳．素冠．彻缘．鞮屦．素篾．乘髦马．不蚤鬋．不祭食．不说人以无罪．妇人不当御．三月而复服．</p>
            <p>　　大夫士见于国君．君若劳之．则还辟再拜稽首．君若迎拜．则还辟不敢答拜．大夫士相见．虽贵贱不敌．主人敬客．则先拜客．客敬主人．则先拜主人．凡非吊丧．非见国君．无不答拜者．大夫见于国君．国君拜其辱．士见于大夫．大夫拜其辱．同国始相见．主人拜其辱．君于士．不荅拜也．非其臣．则荅拜之．大夫于其臣．虽贱必答拜之．男女相荅拜也．</p>
            <p>　　国君春田不围泽．大夫不掩群．士不取麛卵．</p>
            <p>　　岁凶．年谷不登．君膳不祭肺．马不食谷．驰道不除．祭事不县．大夫不食粱．士饮酒不乐．</p>
            <p>　　君无故玉不去身．大夫无故不彻县．士无故不彻琴瑟．</p>
            <p>　　士有献于国君．他日君问之曰．安取彼．再拜稽首而后对．大夫私行．出疆必请．反必有献．士私行．出疆必请．反必告．君劳之则拜．问其行．拜而后对．</p>
            <p>　　国君去其国．止之曰．奈何去社稷也．大夫曰．奈何去宗庙也．士曰．奈何去坟墓也．国君死社稷．大夫死众．士死制．</p>
            <p>　　君天下曰天子．朝诸侯．分职授政任功．曰予一人．践阼．临祭祀．内事曰．孝王某．外事曰．嗣王某．临诸侯．畛于鬼神．曰有天王某甫．崩．曰天王崩．复．曰天子复矣．告丧．曰天王登假．措之庙．立之主．曰帝．天子未除丧．曰予小子．生名之．死亦名之．</p>
            <p>　　天子有后．有夫人．有世妇．有嫔．有妻．有妾．天子建天官．先六大．曰大宰．大宗．大史．大祝．大士．大卜．典司六典．天子之五官．曰司徒．司马．司空．司士．司寇．典司五众．天子之六府．曰司土．司木．司水．司草．司器．司货．典司六职．天子之六工．曰土工．金工．石工．木工．兽工．草工．典制六材．五官致贡曰享．</p>
            <p>　　五官之长曰伯．是职方．其摈于天子也．曰．天子之吏．天子同姓．谓之伯父．异姓．谓之伯舅．自称于诸侯．曰天子之老．于外．曰公．于其国．曰君．九州之长．入天子之国．曰牧．天子同姓．谓之叔父．异姓．谓之叔舅．于外．曰侯．于其国．曰君．其在东夷．北狄．西戎．南蛮．虽大曰子．于内．自称曰不谷．于外．自称曰王老．庶方小侯．入天子之国．曰某人．于外．曰子．自称曰孤．</p>
            <p>　　天子当依而立．诸侯北面而见天子．曰觐．天子当宁而公．诸公东面．诸侯西面．曰朝．</p>
            <p>　　诸侯未及期相见．曰遇．相见于却地．曰会．诸侯使大夫问于诸侯．曰聘．约信．曰誓．莅牲．曰盟．</p>
            <p>　　诸侯见天子．曰臣某侯某．其与民言．自称曰寡人．其在凶服．曰适子孤．临祭祀．内事．曰孝子某侯某．外事．曰曾孙某侯某．死曰薨．复．曰某甫复矣．既葬．见天子．曰类见．言谥曰类．诸侯使人使于诸侯．使者自称曰．寡君之老．</p>
            <p>　　天子穆穆．诸侯皇皇．大夫济济．士跄跄．庶人僬僬．</p>
            <p>　　天子之妃曰后．诸侯曰夫人．大夫曰孺人．士曰妇人．庶人曰妻．公侯有夫人．有世妇．有妻．有妾．夫人自称于天子．曰老妇．自称于诸侯．曰寡小君．自称于其君．曰小童．自世妇以下．自称曰婢子．子于父母．则自名也．列国之大夫．入天子之国．曰某士．自称．曰陪臣某．于外曰子．于其国．曰寡君之老．使者自称曰某．</p>
            <p>　　天子不言出．诸侯不生名．君子不亲恶．诸侯失地．名．灭同姓．名．</p>
            <p>　　为人臣之礼．不显谏．三谏而不听．则逃之．子之事亲也．三谏而不听．则号泣而随之．</p>
            <p>　　君有疾饮药．臣先尝之．亲有疾饮药．子先尝之．医不三世．不服其药．</p>
            <p>　　儗人必于其伦．</p>
            <p>　　问天子之年．对曰．闻之始服衣若干尺矣．问国君之年．长．曰能从宗庙社稷之事矣．幼．曰未能从宗庙社稷之事也．问大夫之子．长．曰能御矣．幼．曰未能御也．问士之子．长．曰能典谒矣．幼．曰未能典谒也．问庶人之子．长．曰能负薪矣．幼．曰未能负薪也．</p>
            <p>　　问国君之富．数地以对．山泽之所出．问大夫之富．曰．有宰食力．祭器衣服不假．问士之富．以车数对．问庶人之富．数畜以对．</p>
            <p>　　天子祭天地．祭四方．祭山川．祭五祀．岁遍．诸侯方祀．祭山川．祭五祀．岁遍．大夫祭五祀．岁遍．士祭其先．</p>
            <p>　　凡祭．有其废之．莫敢举也．有其举之．莫敢废也．非其所祭而祭之．名曰淫祀．淫祀无福．</p>
            <p>　　天子以牺牛．诸侯以肥牛．大夫以索牛．士以羊豕．支子不祭．祭必告于宗子．</p>
            <p>　　凡祭宗庙之礼．牛曰一元大武．豕曰刚鬣．豚曰腯肥．羊曰柔毛．鸡曰翰音．犬曰羹献．雉曰疏趾．兔曰明视．脯曰尹祭．槁鱼曰商祭．鲜鱼曰脡祭．水曰清涤．酒曰清酌．黍曰芗合．粱曰芗萁．稷曰明粢．稻曰嘉蔬．韭曰丰本．盐曰咸鹾．玉曰嘉玉．币曰量币．</p>
            <p>　　天子死曰崩．诸侯曰薨．大夫曰卒．士曰不禄．庶人曰死．在床曰尸．在棺曰柩．羽鸟曰降．四足曰渍．死寇曰兵．祭王父曰皇祖考．王母曰皇祖妣．父曰皇考．母曰皇妣．夫曰皇辟．生曰父．曰母．曰妻．死曰考．曰妣．曰嫔．寿考曰卒．短折曰不禄．</p>
            <p>　　天子视不上于袷．不下于带．国君绥视．大夫衡视．士视五步．凡视．上于面则敖．下于带则忧．倾则奸．</p>
            <p>　　君命．大夫与士肄．在官言官．在府言府．在库言库．在朝言朝．朝言不及犬马．辍朝而顾．不有异事．必有异虑．故辍朝而顾．君子谓之固．在朝言礼．问礼对以礼．</p>
            <p>　　大飨不问卜．不饶富．</p>
            <p>　　凡挚．天子鬯．诸侯圭．卿羔大夫鴈．士雉．庶人之挚匹．童子委挚而退．野外军中无挚．以缨．拾．矢．可也．妇人之挚．椇．榛．脯．修．枣．栗．</p>
            <p>　　纳女于天子．曰备百姓．于国君．曰备酒浆．于大夫．曰备埽洒．</p>
          </td>
        </tr>
      </table>
      <p>&nbsp;</p>
      <table width="600" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='02.htm'>下一篇</a></div>
                </td>
              </tr>
            </table>
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
  </tr>
</table>
</body>
</html>

