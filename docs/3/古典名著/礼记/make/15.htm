<html>
<head>
<title>少仪</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.gif" topmargin="0" marginwidth="0" marginheight="0">
<table border="0" cellpadding="0" cellspacing="0" width="776">
  <tr valign="top"> 
    <td background="top1bg.gif"><img src="top1.gif" width="68" height="44" border="0"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top"> 
    <td width="68"><img src="top2.gif" width="68" height="21" border="0"></td>
    <td width="73"><a href="content.htm"><img src="return.gif" width="73" height="21" border="0"></a></td>
    <td width="15"></td>
    <td width="73"><a href="14.htm"><img src="last.gif" width="73" height="21" border="0"></a></td>
    <td width="14"></td>
    <td width="73"><a href="16.htm"><img src="next.gif" width="73" height="21" border="0"></a></td>
    <td width="460"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top">
    <td width="316" background="top4bg.gif"><img src="top3.gif" width="68" height="51" border="0"></td>
    <td><img name="main_r3_c10" src="top5.gif" width="6" height="51" border="0"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top">
    <td width="38" background="leftbg.gif">&nbsp;</td>
    <td align="center">
      <table width="600" cellspacing="0" cellpadding="0" border="0">
        <tr> 
          <td> 
            <p align="center" class="h">少仪 </p>
            </td>
        </tr>
      </table>
      <br>
      <table width="600" border="0" cellspacing="0" cellpadding="0">
        <tr> 
          <td> 
            <p>　　闻始见君子者．辞曰．某固愿闻名于将命者．不得阶主．适者曰．某固愿见．罕见曰闻名．亟见曰朝夕．瞽曰闻名．</p>
            <p>　　适有丧者曰比．童子曰听事．适公卿之丧．则曰听役于司徒．</p>
            <p>　　君将适他．臣如致金玉货贝于君．则曰致马资于有司．敌者曰赠从者．</p>
            <p>　　臣致襚于君．则曰致废衣于贾人．敌者曰襚．</p>
            <p>　　亲者兄弟．不以襚进．</p>
            <p>　　臣为君丧．纳货贝于君．则曰纳甸于有司．</p>
            <p>　　赗马入庙门．赙马．与其币．大白兵车．不入庙门．</p>
            <p>　　赙者既致命．坐委之．摈者举之．主人无亲受也．</p>
            <p>　　受立授立．不坐．性之直者．则有之矣．</p>
            <p>　　始入而辞．曰辞矣．即席．曰可矣．</p>
            <p>　　排阖说屦于户内者．一人而已矣．有尊长在则否．</p>
            <p>　　问品味．曰．子亟食于某乎．问道艺．曰．子习于某乎．子善于某乎．</p>
            <p>　　不疑在躬．不度民械．不愿于大家．不訾重器．</p>
            <p>　　泛埽曰埽．埽席前曰拚．拚席不以鬣．执箕膺擖．</p>
            <p>　　不贰问．问卜筮曰．义与志与．义则可问．志则否．</p>
            <p>　　尊长于已踰等．不敢问其年．燕见不将命．遇于道．见则面．不请所之．丧俟事．不犆吊．侍坐弗使．不执琴瑟．不画地．手无容．不翣也．寝则坐而将命．侍射则约矢．侍投则拥矢．胜则洗而以请．客亦如之．不角．不擢马．</p>
            <p>　　执君之乘车则坐．仆者右带剑．负良绥．申之面．扦诸幦．以散绥升．执辔然后步．</p>
            <p>　　请见不请退．朝廷曰退．燕游曰归．师役曰罢．</p>
            <p>　　侍坐于君子．君子欠伸．运笏．泽剑首．还屦．问日之蚤莫．虽请退可也．</p>
            <p>　　事君者．量而后入．不入而后量．凡乞假于人．为人从事者亦然．然故上无怨．而下远罪也．</p>
            <p>　　不窥密．不旁狎．不道旧．故不戏色．</p>
            <p>　　为人臣下者．有谏而无讪．有亡而无疾．颂而无讇．谏而无骄．怠则张而相之．废则埽而更之．谓之社稷之役．</p>
            <p>　　毋拔来．毋报往．毋渎神．毋循枉．毋测未至．士依于德．游于艺．工依于法．游于说．毋訾衣服成器．毋身质言语．</p>
            <p>　　言语之美．穆穆皇皇．朝廷之美．济济翔翔．祭祀之美．齐齐皇皇．车马之美．匪匪翼翼．鸾和之美．肃肃雍雍</p>
            <p>　　问国君之子长幼．长．则曰．能从社稷之事矣．幼．则曰．能御．未能御．问大夫之子长幼．长．则曰．能从乐人之事矣．幼．则曰．能正于乐人．未能正于乐人．问士之子长幼．长．则曰．能耕矣．幼．则曰．能负薪．未能负薪．</p>
            <p>　　执玉．执龟荚．不趋．堂上不趋．城上不趋．武车不式．介者不拜．</p>
            <p>　　妇人吉事．虽有君赐肃拜．为尸坐则不手拜．肃拜．为丧主．则不手拜．葛绖而麻带．</p>
            <p>　　取俎进俎．不坐．</p>
            <p>　　执虚如执盈．入虚如有人．</p>
            <p>　　凡祭于室中．堂上无跣．燕则有之．</p>
            <p>　　未尝不食新．</p>
            <p>　　仆于君子．君子升下则授绥．始乘则式君子下行．然后还立．</p>
            <p>　　乘贰车．则式．佐车则否．</p>
            <p>　　贰车者．诸侯七乘．上大夫五乘．下大夫三乘．</p>
            <p>　　有贰车者之乘马．服车．不齿．观君子之衣服．服剑．乘马．弗贾．</p>
            <p>　　其以乘壶酒．束修．一犬．赐人．若献人．则陈酒执修以将命．亦曰乘壶酒．束修．一犬．其以鼎肉．则执以将命．其禽加于一双．则执一双以将命．委其余．犬则执绁．守犬．田犬．则授摈者．既受．乃问犬名．牛则执纼．马则执靮．皆右之．臣则左之．车则说绥．执以将命．甲若有以前之．则执以将命．无以前之．则袒櫜奉胄．器则执盖．弓则以左手屈韣执拊．剑则启椟．盖袭之．加夫襓与剑焉．笏．书．修．苞苴．弓．茵．席．枕．几．颎．杖．琴．瑟．戈有刃者椟．荚．钥．其执之皆尚左手．刀却刃授颖．削授拊．凡有刺刃者．以授人则辟刃．</p>
            <p>　　乘兵车．出先刃．入后刃．军尚左．卒尚右．</p>
            <p>　　宾客主恭．祭祀主敬．丧事主哀．会同主诩．</p>
            <p>　　军旅思险．隐情以虞．</p>
            <p>　　燕侍食于君子．则先饭而后已．毋放饭．毋流歠．小饭而亟之．数焦．毋为口容．客自彻．辞焉则止．</p>
            <p>　　客爵居左．其饮居右．介爵．酢爵．僎爵．皆居右．</p>
            <p>　　羞濡鱼者进尾．冬右腴．夏右鳍．祭膴．</p>
            <p>　　凡齐．执之以右．居之以左．</p>
            <p>　　赞币自左．诏辞自右．</p>
            <p>　　酌尸之仆．如君之仆．其在车．则左执辔．右受爵．祭左右轨范．乃饮．</p>
            <p>　　凡羞有俎者．则于俎内祭．</p>
            <p>　　君子不食圂腴．</p>
            <p>　　小子走而不趋．举爵则坐祭立饮．</p>
            <p>　　凡洗必盥．</p>
            <p>　　牛羊之肺．离而不提心．</p>
            <p>　　凡羞有湆者．不以齐．</p>
            <p>　　为君子择葱薤．则绝其本末．</p>
            <p>　　羞首者．进喙祭耳．</p>
            <p>　　尊者．以酌者之左为上尊．尊壶者面其鼻．</p>
            <p>　　饮酒者．禨者．醮者．有折俎不坐．未步爵．不尝羞．</p>
            <p>　　牛与羊鱼之腥．聂而切之为脍．麋鹿为菹．野豕为轩．皆聂而不切．麇为辟鸡．兔为宛脾．皆聂而切之．切葱若薤实之．醯以柔之．</p>
            <p>　　其有折俎者．取祭肺反之．不坐．燔亦如之．尸则坐．</p>
            <p>　　衣服在躬．而不知其名为罔．</p>
            <p>　　其未有烛．而后至者．则以在者告．道瞽亦然．</p>
            <p>　　凡饮酒．为献主者．执烛抱燋．客作而辞．然后以授人．执烛不让．不辞不歌．</p>
            <p>　　洗．盥．执食饮者．勿气．有问焉．则辟咡而对．</p>
            <p>　　为人祭曰致福．为己祭而致膳于君子曰膳．祔练曰告．</p>
            <p>　　凡膳告于君子．主人展之．以授使者于阼阶之南．南面再拜稽首送．反命．主人又再拜稽首．其礼．大牢．则以牛左肩．臂臑．折九个．少牢．则以羊左肩七个．犆豕．则以豕左肩五个．</p>
            <p>　　国家靡敝．则车不雕几．甲不组縢．食器不刻镂．君子不履丝屦．马不常秣．</p>
          </td>
        </tr>
      </table>
      <p>&nbsp;</p>
      <table width="600" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='14.htm'>上一篇</a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='16.htm'>下一篇</a></div>
                </td>
              </tr>
            </table>
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
  </tr>
</table>
</body>
</html>

