<html>
<head>
<title>燕义</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.gif" topmargin="0" marginwidth="0" marginheight="0">
<table border="0" cellpadding="0" cellspacing="0" width="776">
  <tr valign="top"> 
    <td background="top1bg.gif"><img src="top1.gif" width="68" height="44" border="0"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top"> 
    <td width="68"><img src="top2.gif" width="68" height="21" border="0"></td>
    <td width="73"><a href="content.htm"><img src="return.gif" width="73" height="21" border="0"></a></td>
    <td width="15"></td>
    <td width="73"><a href="44.htm"><img src="last.gif" width="73" height="21" border="0"></a></td>
    <td width="14"></td>
    <td width="73"><a href="46.htm"><img src="next.gif" width="73" height="21" border="0"></a></td>
    <td width="460"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top">
    <td width="316" background="top4bg.gif"><img src="top3.gif" width="68" height="51" border="0"></td>
    <td><img name="main_r3_c10" src="top5.gif" width="6" height="51" border="0"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top">
    <td width="38" background="leftbg.gif">&nbsp;</td>
    <td align="center">
      <table width="600" cellspacing="0" cellpadding="0" border="0">
        <tr> 
          <td> 
            <p align="center" class="h">燕义 </p>
            </td>
        </tr>
      </table>
      <br>
      <table width="600" border="0" cellspacing="0" cellpadding="0">
        <tr> 
          <td> 
            <p>　　古者周天子之官．有庶子官．庶子官职诸侯卿大夫士之庶子之卒．掌其戒令．与其教治．别其等．正其位．国有大事．则率国子而致于大子．唯所用之．若有甲兵之事．则授之以车甲．合其卒伍．置其有司．以军法治之．司马弗正．凡国之政事．国子存游卒．使之修德学道．春合诸学．秋合诸射．以考其艺而进退之．</p>
            <p>　　诸侯燕礼之义．君立阼阶之东南．南乡尔．卿大夫皆少进．定位也．君席阼阶之上．居主位也．君独升立席上．西面特立．莫敢适之义也．</p>
            <p>　　设宾主．饮酒之礼也．使宰夫为献主．臣莫敢与君亢礼也．不以公卿为宾．而以大夫为宾．为疑也．明嫌之义也．宾入中庭．君降一等而揖之．礼之也．</p>
            <p>　　君举旅于宾．及君所赐爵．皆降再拜稽首．升成拜．明臣礼也．君荅拜之．礼无不荅．明君上之礼也．臣下竭力尽能以立功于国．君必报之以爵禄．故臣下皆务竭力尽能以立功．是以国安而君宁．礼无不荅．言上之不虚取于下也．上必明正道以道民．民道之而有功．然后取其什一．故上用足而下不匮也．是以上下和亲而不相怨也．和宁．礼之用也．此君臣上下之大义也．故曰．燕礼者．所以明君臣之义也．</p>
            <p>　　席．小卿次上卿．大夫次小卿．士庶子以次就位于下．献君．君举旅行酬．而后献卿．卿举旅行酬．而后献大夫．大夫举旅行酬．而后献士．士举旅行酬．而后献庶子．俎豆．牲体．荐羞．皆有等差．所以明贵贱也．</p>
          </td>
        </tr>
      </table>
      <p>&nbsp;</p>
      <table width="600" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='44.htm'>上一篇</a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='46.htm'>下一篇</a></div>
                </td>
              </tr>
            </table>
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
  </tr>
</table>
</body>
</html>

