<html>
<head>
<title>投壶</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.gif" topmargin="0" marginwidth="0" marginheight="0">
<table border="0" cellpadding="0" cellspacing="0" width="776">
  <tr valign="top"> 
    <td background="top1bg.gif"><img src="top1.gif" width="68" height="44" border="0"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top"> 
    <td width="68"><img src="top2.gif" width="68" height="21" border="0"></td>
    <td width="73"><a href="content.htm"><img src="return.gif" width="73" height="21" border="0"></a></td>
    <td width="15"></td>
    <td width="73"><a href="37.htm"><img src="last.gif" width="73" height="21" border="0"></a></td>
    <td width="14"></td>
    <td width="73"><a href="39.htm"><img src="next.gif" width="73" height="21" border="0"></a></td>
    <td width="460"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top">
    <td width="316" background="top4bg.gif"><img src="top3.gif" width="68" height="51" border="0"></td>
    <td><img name="main_r3_c10" src="top5.gif" width="6" height="51" border="0"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top">
    <td width="38" background="leftbg.gif">&nbsp;</td>
    <td align="center">
      <table width="600" cellspacing="0" cellpadding="0" border="0">
        <tr> 
          <td> 
            <p align="center" class="h">投壶 </p>
            </td>
        </tr>
      </table>
      <br>
      <table width="600" border="0" cellspacing="0" cellpadding="0">
        <tr> 
          <td> 
            <p>　　投壶之礼．主人奉矢．司射奉中．使人执壶．主人请曰．某有枉矢哨壶．请以乐宾．宾曰．子有旨酒嘉肴．某既赐矣．又重以乐．敢辞．主人曰．枉矢哨壶．不足辞也．敢固以请．宾曰．某既赐矣．又重以乐．敢固辞．主人曰．枉矢哨壶．不足辞也．敢固以请．宾曰．某固辞不得命．敢不敬从．</p>
            <p>　　宾再拜受．主人般还曰辟．主人阼阶上拜送．宾盘还曰辟．</p>
            <p>　　已拜受矢．进即两楹间．退反位．揖宾就筵．</p>
            <p>　　司射进度壶．间以二矢半．反位．设中东面．执八筭兴．</p>
            <p>　　请宾曰．顺投为入．比投不释．胜饮不胜者．正爵既行．请为胜者立马．一马从二马．三马既立．请庆多马．请主人亦如之．</p>
            <p>　　命弦者曰．请奏狸首．间若一．大师曰诺．</p>
            <p>　　左右告矢具．请拾投．有入者．则司射坐而释一筭焉．宾党于右．主党于左．</p>
            <p>　　卒投．司射执筭曰．左右卒投．请数．二筭为纯．一纯以取．一筭为奇．遂以奇筭告．曰．某贤于某若干纯．奇则曰奇．均则曰左右钧．</p>
            <p>　　命酌曰．请行觞．酌者曰诺．当饮者皆跪奉觞曰．赐灌．胜者跪曰．敬养．</p>
            <p>　　正爵既行．请立马．马各直其筭．一马从二马．以庆．庆礼曰．三马既备．请庆多马．宾主皆曰诺．正爵既行．请彻马．</p>
            <p>　　筭多少视其坐．筹．室中五扶．堂上七扶庭中九扶．筭长尺二寸．壶颈修七寸．腹修五寸．口径二寸半．容斗五升．壶中实小豆焉．为其矢之跃而出也．壶去席二矢半．矢．以柘若棘．毋去其皮．</p>
            <p>　　鲁令弟子辞曰．毋幠．毋敖．毋偝立．毋踰言．偝立踰言有常爵．薛令弟子辞曰．毋幠．毋敖．毋偝立．毋踰言．若是者浮．</p>
          </td>
        </tr>
      </table>
      <p>&nbsp;</p>
      <table width="600" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='37.htm'>上一篇</a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='39.htm'>下一篇</a></div>
                </td>
              </tr>
            </table>
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
  </tr>
</table>
</body>
</html>

