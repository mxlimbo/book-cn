<html>
<head>
<title>明堂位</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.gif" topmargin="0" marginwidth="0" marginheight="0">
<table border="0" cellpadding="0" cellspacing="0" width="776">
  <tr valign="top"> 
    <td background="top1bg.gif"><img src="top1.gif" width="68" height="44" border="0"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top"> 
    <td width="68"><img src="top2.gif" width="68" height="21" border="0"></td>
    <td width="73"><a href="content.htm"><img src="return.gif" width="73" height="21" border="0"></a></td>
    <td width="15"></td>
    <td width="73"><a href="11.htm"><img src="last.gif" width="73" height="21" border="0"></a></td>
    <td width="14"></td>
    <td width="73"><a href="13.htm"><img src="next.gif" width="73" height="21" border="0"></a></td>
    <td width="460"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top">
    <td width="316" background="top4bg.gif"><img src="top3.gif" width="68" height="51" border="0"></td>
    <td><img name="main_r3_c10" src="top5.gif" width="6" height="51" border="0"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top">
    <td width="38" background="leftbg.gif">&nbsp;</td>
    <td align="center">
      <table width="600" cellspacing="0" cellpadding="0" border="0">
        <tr> 
          <td height="25"> 
            <p align="center" class="h">明堂位 </p>
            </td>
        </tr>
      </table>
      <br>
      <table width="600" border="0" cellspacing="0" cellpadding="0">
        <tr> 
          <td> 
            <p>　　昔者周公．朝诸侯于明堂之位．天子负斧依南乡而立．三公．中阶之前．北面东上．诸侯之位．阼阶之东．西面北上．诸伯之国．西阶之西．东面北上．诸子之国．门东．北面东上．诸男之国．门西．北面东上．九夷之国．东门之外．西面北上．八蛮之国．南门之外．北面东上．六戎之国．西门之外．东面南上．五狄之国．北门之外．南面东上．九采之国．应门之外．北面东上．四塞．世告至．此周公明堂之位也．明堂也者．明诸侯之尊卑也．</p>
            <p>　　昔殷纣乱天下．脯鬼侯以飨诸侯．是以周公相武王以伐纣．武王崩．成王幼弱．周公践天子之位．以治天下．六年．朝诸侯于明堂．制礼作乐．颁度量．而天下大服．七年．致政于成王．</p>
            <p>　　成王以周公为有勋劳于天下．是以封周公于曲阜．地方七百里．革车千乘．命鲁公世世祀周公以天子之礼乐．</p>
            <p>　　是以鲁君．孟春乘大路．载弧韣．旗十有二旒．日月之章．祀帝于郊．配以后稷．天子之礼也．</p>
            <p>　　季夏六月．以禘礼祀周公于大庙．牲用白牡．尊用牺象山罍．郁尊用黄目．灌用玉瓒大圭．荐用玉豆雕篹．爵用玉琖仍雕．加以璧散璧角．俎用梡嶡．升歌清庙．下管象．朱干玉戚．冕而舞大武．皮弁素积．裼而舞大夏．昧．东夷之乐也．任．南蛮之乐也．纳夷蛮之乐于大庙．言广鲁于天下也．</p>
            <p>　　君卷冕立于阼．夫人副袆立于房中．君肉袒迎牲于门．夫人荐豆笾．卿大夫赞君．命妇赞夫人．各扬其职．百官废职服大刑．而天下大服．</p>
            <p>　　是故．夏礿．秋尝．冬烝．春社．秋省．而遂大蜡．天子之祭也．</p>
            <p>　　大庙．天子明堂．库门．天子皋门．雉门．天子应门．</p>
            <p>　　振木铎于朝．天子之政也．</p>
            <p>　　山节．藻梲．复庙．重檐．刮楹．达乡．反坫．出尊．崇坫康圭．疏屏．天子之庙饰也．</p>
            <p>　　鸾车．有虞氏之路也．钩车．夏后氏之路也．大路．殷路也．乘路．周路也．</p>
            <p>　　有虞氏之旗．夏后氏之绥．殷之大白．周之大赤．</p>
            <p>　　夏后氏骆马黑鬣．殷人白马黑首．周人黄马蕃鬣．</p>
            <p>　　夏后氏牲尚黑．殷白牝．周骍刚．</p>
            <p>　　泰有虞氏之尊也．山罍．夏后氏之尊也．着．殷尊也．牺象．周尊也．</p>
            <p>　　爵夏后氏以琖．殷以斝．周以爵．</p>
            <p>　　灌尊．夏后氏以鸡夷．殷以斝．周以黄目．</p>
            <p>　　其勺．夏后氏以龙勺．殷以疏勺．周以蒲勺．</p>
            <p>　　士鼓．蒉桴．苇钥．伊耆氏之乐也．拊搏．玉磬．揩击．大琴．大瑟．中琴．小瑟．四代之乐器也．</p>
            <p>　　鲁公之庙．文世室也．武公之庙．武世室也．</p>
            <p>　　米廪．有虞氏之庠也．序．夏后氏之序也．瞽宗．殷学也．頖宫．周学也．</p>
            <p>　　祟鼎．贯鼎．大璜．封父龟．天子之器也．越棘大弓．天子之戎器也．</p>
            <p>　　夏后氏之鼓足．殷楹鼓．周县鼓．</p>
            <p>　　垂之和钟．叔之离磬．女娲之笙璜．</p>
            <p>　　夏后氏之龙簨虡．殷之崇牙．周之璧翣．有虞氏之两敦．夏后氏之四连．殷之六瑚．周之八簋．</p>
            <p>　　俎有虞氏以梡．夏后氏以嶡．殷以棋．周以房俎．</p>
            <p>　　夏后氏以揭豆．殷玉豆．周献豆．</p>
            <p>　　有虞氏服韨．夏后氏山．殷火．周龙章．</p>
            <p>　　有虞氏祭首．夏后氏祭心．殷祭肝．周祭肺．</p>
            <p>　　夏后氏尚明水．殷尚醴周尚酒．</p>
            <p>　　有虞氏官五十．夏后氏官百．殷二百．周三百．有虞氏之绥．夏后氏之绸练．殷之崇牙．周之璧翣．凡四代之服器官．鲁兼用之．是故鲁王礼也．天下传之久矣．君臣未尝相弒也．礼乐刑法政俗．未尝相变也．天下以为有道之国．是故天下资礼乐焉．</p>
          </td>
        </tr>
      </table>
      <p>&nbsp;</p>
      <table width="600" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='11.htm'>上一篇</a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='13.htm'>下一篇</a></div>
                </td>
              </tr>
            </table>
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
  </tr>
</table>
</body>
</html>

