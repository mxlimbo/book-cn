<html>
<head>
<title>服问</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.gif" topmargin="0" marginwidth="0" marginheight="0">
<table border="0" cellpadding="0" cellspacing="0" width="776">
  <tr valign="top"> 
    <td background="top1bg.gif"><img src="top1.gif" width="68" height="44" border="0"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top"> 
    <td width="68"><img src="top2.gif" width="68" height="21" border="0"></td>
    <td width="73"><a href="content.htm"><img src="return.gif" width="73" height="21" border="0"></a></td>
    <td width="15"></td>
    <td width="73"><a href="33.htm"><img src="last.gif" width="73" height="21" border="0"></a></td>
    <td width="14"></td>
    <td width="73"><a href="35.htm"><img src="next.gif" width="73" height="21" border="0"></a></td>
    <td width="460"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top">
    <td width="316" background="top4bg.gif"><img src="top3.gif" width="68" height="51" border="0"></td>
    <td><img name="main_r3_c10" src="top5.gif" width="6" height="51" border="0"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top">
    <td width="38" background="leftbg.gif">&nbsp;</td>
    <td align="center">
      <table width="600" cellspacing="0" cellpadding="0" border="0">
        <tr> 
          <td> 
            <p align="center" class="h">服问 </p>
            </td>
        </tr>
      </table>
      <br>
      <table width="600" border="0" cellspacing="0" cellpadding="0">
        <tr> 
          <td> 
            <p>　　传曰．有从轻而重．公子之妻．为其皇姑．有从重而轻．为妻之父母．有从无服而有服．公子之妻．为公子之外兄弟．有从有服而无服．公子为其妻之父母．</p>
            <p>　　传曰．母出．则为继母之党服．母死．则为其母之党服．为其母之党服．则不为继母之党服．</p>
            <p>　　三年之丧．既练矣．有期之丧．既葬矣．则带其故葛带．绖．期之绖．服其功衰．有大功之丧．亦如之．小功无变也．麻之有本者．变三年之葛．既练．遇麻断本者．于免绖之．既免．去绖．每可以绖必绖．既绖则去之．小功不易丧之练冠．如免．则绖其缌小功之绖．因其初葛带．缌之麻．不变小功之葛．小功之麻．不变大功之葛．以有本为税．殇．长．中．变三年之葛．终殇之月筭．而反三年之葛．是非重麻．为其无卒哭之税．下殇则否．</p>
            <p>　　君为天子三年．夫人如外宗之为君也．世子不为天子服．</p>
            <p>　　君所主夫人妻．大子．适妇．</p>
            <p>　　大夫之适子．为君夫人．大子．如士服．</p>
            <p>　　君之母非夫人．则群臣无服．唯近臣及仆骖乘从服．唯君所服．服也．</p>
            <p>　　公为卿大夫锡衰以居．出亦如之．当事则弁绖．大夫相为亦然．为其妻．往则服之．出则否．</p>
            <p>　　凡见人．无免绖．虽朝于君．无免绖．唯公门有税齐衰．传曰．君子不夺人之丧．亦不可夺丧也．</p>
            <p>　　传曰．罪多而刑五．丧多而服五．上附下附．列也</p>
          </td>
        </tr>
      </table>
      <p>&nbsp;</p>
      <table width="600" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='33.htm'>上一篇</a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='35.htm'>下一篇</a></div>
                </td>
              </tr>
            </table>
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
  </tr>
</table>
</body>
</html>

