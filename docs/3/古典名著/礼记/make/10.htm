<html>
<head>
<title>内则</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.gif" topmargin="0" marginwidth="0" marginheight="0">
<table border="0" cellpadding="0" cellspacing="0" width="776">
  <tr valign="top"> 
    <td background="top1bg.gif"><img src="top1.gif" width="68" height="44" border="0"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top"> 
    <td width="68"><img src="top2.gif" width="68" height="21" border="0"></td>
    <td width="73"><a href="content.htm"><img src="return.gif" width="73" height="21" border="0"></a></td>
    <td width="15"></td>
    <td width="73"><a href="09.htm"><img src="last.gif" width="73" height="21" border="0"></a></td>
    <td width="14"></td>
    <td width="73"><a href="11.htm"><img src="next.gif" width="73" height="21" border="0"></a></td>
    <td width="460"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top">
    <td width="316" background="top4bg.gif"><img src="top3.gif" width="68" height="51" border="0"></td>
    <td><img name="main_r3_c10" src="top5.gif" width="6" height="51" border="0"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top">
    <td width="38" background="leftbg.gif">&nbsp;</td>
    <td align="center">
      <table width="600" cellspacing="0" cellpadding="0" border="0">
        <tr> 
          <td> 
            <p align="center" class="h">内则 </p>
            </td>
        </tr>
      </table>
      <br>
      <table width="600" border="0" cellspacing="0" cellpadding="0">
        <tr> 
          <td> 
            <p>　　后王命冢宰．降德于众兆民</p>
            <p>　　子事父母．鸡初鸣．咸盥漱．栉．縰．笄．总．拂髦．冠．緌．缨．端．縪．绅．搢笏．左右佩用．左佩纷帨．刀．砺．小觿．金燧．右佩玦．捍．管．遰．大觿．木燧．偪．屦．着綦．</p>
            <p>　　妇事舅姑．如事父母．鸡初鸣．咸盥漱．栉．縰．笄．总．衣绅．左佩纷帨．刀．砺．小觿．金燧．右佩箴．管．线．纩．施縏哀袠．大觿．木燧．衿缨．綦屦．以适父母舅姑之所．及所．下气怡声．问衣燠寒．疾痛苛痒．而敬抑搔之．出入则或先或后．而敬扶持之．进盥．少者奉盘．长者奉水．请沃盥．盥卒．授巾．问所欲而敬进之．柔色以温之．饘．酏．酒．醴．芼．羹．菽．麦．蕡．稻．黍．梁．秫．唯所欲．枣．栗．饴．蜜．以甘之．堇．荁．枌．榆．免．薧．滫．瀡．以滑之．脂．膏．以膏之．父母舅姑．必尝之而后退．</p>
            <p>　　男女未冠笄者．鸡初鸣．咸盥漱．栉．縰．拂髦．总角．衿缨．皆佩容臭．昧爽而朝．问何食饮矣．若已食则退．若未食．则佐长者视具．</p>
            <p>　　凡内外．鸡初鸣．咸盥漱．衣服．敛枕簟．洒扫室堂．及庭．布席．各从其事．</p>
            <p>　　孺子蚤寝晏起．唯所欲．食无时．</p>
            <p>　　由命士以上．父子皆异宫．昧爽而朝．慈以旨甘．日出而退．各从其事．日入而夕．慈以旨甘．</p>
            <p>　　父母舅姑将坐．奉席请何乡．将衽．长者奉席请何趾．少者执床与坐．御者举几．敛席与簟．县衾．箧枕．敛簟而襡之．</p>
            <p>　　父母舅姑之衣．衾．簟．席．枕．几．不传．杖．屦．只敬之．勿敢近．敦．牟．卮．匜．非馂莫敢用．与恒食饮．非馂莫之敢饮食．</p>
            <p>　　父母在．朝夕恒食．子妇佐馂．既食恒馂．父没母存．冢子御食．群子妇佐馂如初．旨甘柔滑．孺子馂．</p>
            <p>　　在父母舅姑之所．有命之．应唯．敬对．进退周旋慎齐．升降出入揖游．不敢哕噫．嚏咳．欠伸．跛倚．睇视．不敢唾洟．寒不敢袭．痒不敢搔．不有敬事．不敢袒裼．不涉不撅．亵衣衾不见．</p>
            <p>　　父母唾洟不见．冠带垢．和灰请漱．衣裳垢．和灰请澣．衣裳绽裂．纫箴请补缀．五日则燂汤请浴．三日具沐．其间而垢．燂潘请靧．足垢．燂汤请洗．少事长．贱事贵．共帅时．</p>
            <p>　　男不言内．女不言外．非祭非丧．不相授器．其相授．则女受以篚．其无篚．则皆坐．奠之．而后取之．外内不共井．不共湢浴．不通寝席．不通乞假．男女不通衣裳．内言不出．外言不入．男子入内．不啸不指．夜行以烛．无烛则止．女子出门．必拥蔽其面．夜行以烛．无烛则止．道路．男子由右．女子由左．</p>
            <p>　　子妇孝者敬者．父母舅姑之命．勿逆勿怠．若饮食之．虽不耆．必尝而待．加之衣服．虽不欲．必服而待．加之事．人待之．已虽弗欲．姑与之而姑使之．而后复之．子妇有勤劳之事．虽甚爱之．姑纵之．而宁数休之．子妇未孝未敬．勿庸疾怨．姑教之．若不可教．而后怒之．不可怒．子放妇出．而不表礼焉．</p>
            <p>　　父母有过．下气怡色．柔声以谏．谏若不入．起敬起孝．说则复谏．不说．与其得罪于乡党州闾．宁孰谏．父母怒．不说．而挞之流血．不敢疾怨．起敬起孝．</p>
            <p>　　父母有婢子．若庶子庶孙．甚爱之．虽父母没．没身敬之不衰．子有二妾．父母爱一人焉．子爱一人焉．由衣服饮食．由执事．毋敢视．父母所爱．虽父母没不衰．子甚宜其妻父母不．说出．子不宜其妻．父母曰．是善事我．子行夫妇之礼焉．没身不衰．</p>
            <p>　　父母虽没．将为善．思贻父母令名．必果．将为不善．思贻父母羞辱．必不果．</p>
            <p>　　舅没则姑老．冢妇所祭祀宾客．每事必请于姑．介妇请于冢妇．舅姑使冢妇．毋怠．不友无礼于介妇．舅姑若使介妇．毋敢敌耦于冢妇．不敢并行．不敢并命．不敢并坐．</p>
            <p>　　凡妇不命适私室．不敢退．妇将有事．大小必请于舅姑．子妇无私货．无私畜．无私器．不敢私假．不敢私与．妇或赐之饮食．衣服．布帛．佩帨．茞兰．则受而献诸舅姑．舅姑受之．则喜．如新受赐．若反赐之．则辞．不得命．如更受赐．藏以待乏．妇若有私亲兄弟．将与之．则必复请其故赐．而后与之．</p>
            <p>　　适子庶子．只事宗子宗妇．</p>
            <p>　　虽贵富．不敢以贵富入宗子之家．虽众车徒．舍于外．以寡约人．子弟犹归器．衣服．裘衾．车马．则必献其上．而后敢服用其次也．若非所献．则不敢以入于宗子之门．不敢以贵富加于父兄宗族．若富．则具二牲．献其贤者于宗子．夫妇皆齐而宗敬焉．终事而后敢私祭．</p>
            <p>　　饭黍．稷．稻．粱．白．黍黄粱．稰．穛．膳．膷．臐．膮．醢．牛炙．醢．牛胾．醢．牛脍．羊炙．羊胾．醢．豕炙．醢．豕胾．芥酱．鱼脍．雉．兔．鹑．鷃．</p>
            <p>　　饮重醴．稻醴．清糟．黍醴．清糟．粱醴．清糟．或以酏为醴．黍酏．浆．水．醷．滥．</p>
            <p>　　酒清．白．</p>
            <p>　　羞糗饵粉酏．</p>
            <p>　　食蜗醢而苽食雉羹．麦食脯羹鸡羹．析稌犬羹兔羹．和糁不蓼．濡豚．包苦实蓼．濡鸡．醢酱实蓼．濡鱼．卵酱实蓼．濡鳖．醢酱实蓼．腶修．蚳醢．脯羹．兔醢．麋肤．鱼醢．鱼脍．芥酱．麋腥．醢酱．桃诸．梅诸．卵盐．</p>
            <p>　　凡食齐视春时．羹齐视夏时．酱齐视秋时．饮齐视冬时．</p>
            <p>　　凡和．春多酸．夏多苦．秋多辛．冬多咸．调以滑甘．</p>
            <p>　　牛宜稌．羊宜黍．豕宜稷．犬宜粱．鴈宜麦．鱼宜苽．</p>
            <p>　　春宜羔豚．膳膏芗．夏宜腒鱐．膳膏臊．秋宜犊麛．膳膏腥．冬宜鲜羽．膳膏膻．</p>
            <p>　　牛修．鹿脯．田豕脯．麋脯．麇脯．麋．鹿．田豕．麇．皆有轩．雉．兔皆有芼．爵．鷃．蜩．范．芝．栭．菱．椇．枣．栗．榛．柿．瓜．桃．李．梅．杏．楂．梨．姜．桂．</p>
            <p>　　大夫燕食．有脍无脯．有脯无脍．士不贰羹胾．庶人耆老不徒食．</p>
            <p>　　脍春用葱．秋用芥．豚．春用韭．秋用蓼．脂用葱．膏用薤．三牲用藙．和用醯．兽用梅．鹑羹．鸡羹．鴽酿之蓼．鲂鱮烝．雏烧．雉．芗无蓼．</p>
            <p>　　不食．雏鳖．狼去肠．狗去肾．狸去正脊．兔去尻．狐去首．豚去脑．鱼去乙．鳖去丑．</p>
            <p>　　肉曰脱之．鱼曰作之．枣曰新之．栗曰撰之．桃曰胆之．柤梨曰攒之．</p>
            <p>　　牛夜鸣则庮．羊泠毛而毳．膻．狗赤股而躁．臊．鸟皫色而沙鸣．郁．豕望视而交睫．腥．马黑脊而般臂．漏．雏尾不盈握弗食．舒鴈翠．鹄鸮胖．舒凫翠．鸡肝．鴈肾．鸨奥．鹿胃．</p>
            <p>　　肉腥．细者为脍．大者为轩．或曰．麋鹿鱼为菹．麇为辟鸡．野豕为轩．兔为宛脾．切葱若薤．实诸醯以柔之．</p>
            <p>　　羹食．自诸侯以下至于庶人．无等．大夫无秩膳．大夫七十而有阁．天子之阁．左达五．右达五．公侯伯于房中五．大夫于阁三．士于坫一．</p>
            <p>　　凡养老．有虞氏以燕礼．夏后氏以飨礼．殷人以食礼．周人修而兼用之．凡五十养于乡．六十养于国．七十养于学．达于诸侯．八十拜君命．一坐再至．瞽亦如之．九十者使人受．五十异粻．六十宿肉．七十二膳．八十常珍．九十饮食不违寝．膳饮从于游可也．六十岁制．七十时制．八十月制．九十日修．唯绞紟衾冒．死而后制．五十始衰．六十非肉不饱．七十非帛不暖．八十非人不暖．九十虽得人不暖矣．五十杖于家．六十杖于乡．七十杖于国．八十杖于朝．九十者．天子欲有问焉．则就其室．以珍从．七十不俟朝．八十月告存．九十日有秩．五十不从力政．六十不与服戎．七十不与宾客之事．八十齐丧之事弗及也．五十而爵．六十不亲学．七十致政．凡自七十以上．唯衰麻为丧．凡三王养老．皆引年．八十者．一子不从政．九十者．其家不从政．瞽亦如之．凡父母在．子虽老不坐．有虞氏养国老于上庠．养庶老于下庠．夏后氏养国老于东序．养庶老于西序．殷人养国老于右学．养庶老于左学．周人养国老于东胶．养庶老于虞庠．虞庠在国之西郊．有虞氏皇而祭．深衣而养老．夏后氏收而祭．燕衣而养老．殷人冔而祭．缟衣而养老．周人冕而祭．玄衣而养老．</p>
            <p>　　曾子曰．孝子之养老也．乐其心．不违其志．乐其耳目．安其寝处．以其饮食忠养之．孝子之身终．终身也者．非终父母之身．终其身也．是故父母之所爱亦爱之．父母之所敬亦敬之．至于犬马尽然．而况于人乎．</p>
            <p>　　凡养老．五帝宪．三王有乞言．五帝宪．养气体而不乞言．有善则记之为惇史．三王亦宪．既养老而后乞言．亦微其礼．皆有惇史．</p>
            <p>　　淳熬煎醢加于陆稻上．沃之以膏．曰淳熬．淳母．煎醢加于黍食上．沃之以膏．曰淳母炮．取豚若将．刲之刳之．实枣于其腹中．编萑以苴之．涂之以谨涂．炮之．涂皆干．擘之．濯手以摩之．去其皽．为稻粉．糔溲之以为驰．以付豚．煎诸膏．膏必灭之．钜镬汤．以小鼎．芗脯于其中．使其汤毋灭鼎．三日三夜毋绝火．而后调之以醯醢．</p>
            <p>　　捣珍．取牛羊麋鹿麇之肉．必脄．每物与牛若一．捶反侧之．去其饵．孰出之．去其皽．柔其肉．</p>
            <p>　　渍取牛肉．必新杀者．薄切之．必绝其理．湛诸美酒．期朝而食之．以醢若醯醷．</p>
            <p>　　为熬．捶之．去其皽．编萑．布牛肉焉．屑桂与姜．以洒诸上而盐之．干而食之．施羊亦如之．施麋．施鹿．施麇．皆如牛羊．欲濡肉．则释而煎之以醢．欲干肉．则捶而食之．</p>
            <p>　　糁取牛羊豕之肉．三如一．小切之．与稻米．稻米二．肉一．合以为饵煎之．</p>
            <p>　　肝膋．取狗肝一．幪之以其膋．濡炙之．举燋其膋．不蓼．取稻米．举糔溲之．小切狼臅膏．以与稻米为酏．</p>
            <p>　　礼始于谨夫妇．为宫室．辨外内．男子居外．女子居内．深宫固门．阍寺守之．男不入．女不出．男女不同椸枷．不敢县于夫之楎椸．不敢藏于夫之箧笥．不敢其楅浴．夫不在．敛枕箧簟席．襡器而藏之．少事长．贱事贵．咸如之．</p>
            <p>　　夫妇之礼．唯及七十．同藏无间．故妾虽老．年未满五十．必与五日之御．将御者．齐．漱．澣．慎衣服．栉．縰．笄．总角．拂髦．衿缨．綦屦．虽婢妾．衣服饮食．必后长者．妻不在．妾御莫敢当夕．</p>
            <p>　　妻将生子．及月辰．居侧室．夫使人日再问之．作而自问之．妻不敢见．使姆衣服而对．至于子生．夫复使人日再问之．夫齐．则不入侧室之门．子生．男子设弧于门左．女子设帨于门右．三日始负子．男射女否．</p>
            <p>　　国君世子生．告于君．接以大牢．宰掌具．三日．卜士负之．吉者宿齐．朝服寝门外．诗负之．射人以桑弧蓬矢六．射天地四方．保受乃负之．宰醴负子．赐之束帛．卜士之妻．大夫之妾．使食子．</p>
            <p>　　凡接子择日．冢子则大牢．庶人特豚．士特豕．大夫少牢．国君世子大牢．其非冢子．则皆降一等．</p>
            <p>　　异为孺子．室于宫中．择于诸母与可者．必求其宽裕．慈惠．温良．恭敬．慎而寡言者．使为子师．其次为慈母．其次为保母．皆居子室．他人无事不往．三月之末．择日．翦发为鬌．男角女羁．否则男左女右．是日也．妻以子见于父．贵人则为衣服．由命士以下皆漱澣．男女夙兴．沐浴衣服．具视朔食．夫人门．升自阼阶．立于阼．西乡．妻抱子出自房．当楣立．东面．姆先相．曰．母某敢用时日．只见孺子．夫对曰．钦有帅．父执子之右手．咳而名之．妻对曰．记有成．遂左还授师．子师辩告诸妇诸母名．妻遂适寝．夫告宰名．宰辩告诸男名．书曰．某年某月某日某生．而藏之．宰告闾史．闾史书为二．其一藏诸闾府．其一献诸州史．州史献诸州伯．州伯命藏诸州府．夫入．食如养礼．</p>
            <p>　　世子生．则君沐浴朝服．夫人亦如之．皆立于阼阶．西乡．世妇抱子．升自西阶．君名之．乃降．适子庶子见于外寝．抚其首．咳而名之．礼帅初．无辞．</p>
            <p>　　凡名子．不以日月．不以国．不以隐疾．大夫士之子．不敢与世子同名．</p>
            <p>　　妾将生子．及月辰．夫使人日一问之．子生三月之末漱澣夙齐．见于内寝．礼之如始入室．君已食．彻焉．使之特馂．遂入御．</p>
            <p>　　公庶子生．就侧室．三月之末．其母沐浴朝服见于君．摈者以其子见．君所有赐．君名之．众子则使有司名之．</p>
            <p>　　庶人无侧室者．及月辰．夫出居群室．其问之也．与子见父之礼无以异也．</p>
            <p>　　凡父在．孙见于祖．祖亦名之．礼如子见父．无辞．</p>
            <p>　　食子者三年而出．见于公宫则劬．大夫之子有食母．士之妻自养其子．</p>
            <p>　　由命士以上．及大夫之子．旬而见．冢子未食而见．必执其右手．适子．庶子．已食而见．必循其首．</p>
            <p>　　子能食食．教以右手．能言．男唯女俞．男鞶革．女鞶丝．六年．教之数与方名．七年．男女不同席．不共食．八年．出入门户．及即席饮食．必后长者．始教之让．九年．教之数日．十年．出就外傅．居宿于外．学书记．衣不帛襦裤．礼帅初．朝夕学幼仪．请肄简谅．十有三年．学乐诵诗．舞勺．成童．舞象．学射御．二十而冠．始学礼．可以衣裘帛．舞大夏．惇行孝弟．博学不教．内而不出．三十而有室．始理男事．博学无方．孙友视志．四十始仕．方物出谋发虑．道合则服从．不可则去．五十命为大夫．服官政．七十致事．</p>
            <p>　　凡男拜．尚左手．</p>
            <p>　　女子十年不出．姆教婉娩听从．执麻枲．治丝茧．织纴组紃．学女事．以共衣服．观于祭祀．纳酒浆笾豆菹醢．礼相助奠．十有五年而笄．二十而嫁．有故．二十三年而嫁．聘则为妻．奔则为妾．凡女拜．尚右手．</p>
          </td>
        </tr>
      </table>
      <p>&nbsp;</p>
      <table width="600" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='09.htm'>上一篇</a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='11.htm'>下一篇</a></div>
                </td>
              </tr>
            </table>
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
  </tr>
</table>
</body>
</html>

