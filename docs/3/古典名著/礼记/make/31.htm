<html>
<head>
<title>缁衣</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.gif" topmargin="0" marginwidth="0" marginheight="0">
<table border="0" cellpadding="0" cellspacing="0" width="776">
  <tr valign="top"> 
    <td background="top1bg.gif"><img src="top1.gif" width="68" height="44" border="0"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top"> 
    <td width="68"><img src="top2.gif" width="68" height="21" border="0"></td>
    <td width="73"><a href="content.htm"><img src="return.gif" width="73" height="21" border="0"></a></td>
    <td width="15"></td>
    <td width="73"><a href="30.htm"><img src="last.gif" width="73" height="21" border="0"></a></td>
    <td width="14"></td>
    <td width="73"><a href="32.htm"><img src="next.gif" width="73" height="21" border="0"></a></td>
    <td width="460"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top">
    <td width="316" background="top4bg.gif"><img src="top3.gif" width="68" height="51" border="0"></td>
    <td><img name="main_r3_c10" src="top5.gif" width="6" height="51" border="0"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top">
    <td width="38" background="leftbg.gif">&nbsp;</td>
    <td align="center">
      <table width="600" cellspacing="0" cellpadding="0" border="0">
        <tr> 
          <td> 
            <p align="center" class="h">缁衣 </p>
            </td>
        </tr>
      </table>
      <br>
      <table width="600" border="0" cellspacing="0" cellpadding="0">
        <tr> 
          <td> 
            <p>　　子言之曰．为上易事也．为下易知也．则刑不烦矣．</p>
            <p>　　子曰．好贤如缁衣．恶恶如巷伯．则爵不渎而民作愿．刑不试而民咸服．大雅曰．仪刑文王．万国作孚．</p>
            <p>　　子曰．夫民教之以德．齐之以礼．则民有格心．教之以政．齐之以刑．则民有遯心．故君民者．子以爱之．则民亲之．信以结之．则民不倍．恭以莅之．则民有孙心．甫刑曰．苗民匪用命．制以刑．惟作五虐之刑曰法．是以民有恶德．而遂绝其世也．</p>
            <p>　　子曰．下之事上也．不从其所令．从其所行．上好是物．下必有甚者矣．故上之所好恶．不可不慎也．是民之表也．</p>
            <p>　　子曰．禹立三年．百姓以仁遂焉．岂必尽仁．诗云．赫赫师尹．民具尔瞻．甫刑曰．一人有庆．兆民赖之．大雅曰．成王之孚．下土之式．</p>
            <p>　　子曰．上好仁则下之为仁争先人．故长民者．章志．贞教．尊仁．以子爱百姓．民致行己．以说其上矣．诗云．有梏德行．四国顺之．</p>
            <p>　　子曰．王言如丝．其出如纶．王言如纶．其出如綍．故大人不倡游言．可言也．不可行．君子弗言也．可行也．不可言．君子弗行也．则民言不危行．而行不危言矣．诗云．淑慎尔止．不●于仪．</p>
            <p>　　子曰．君子道人以言．而禁人以行．故言必虑其所终．而行必稽其所敝．则民谨于言而慎于行．诗云．慎尔出话．敬尔威仪．大雅曰．穆穆文王．于缉熙敬止．</p>
            <p>　　子曰．长民者．衣服不贰．从容有常．以齐其民．则民德壹．诗云．彼都人士．狐裘黄黄．其容不改．出言有章．行归于周．万民所望．</p>
            <p>　　子曰．为上可望而知也．为下可述而志也．则君不疑于其臣．而臣不惑于其君矣．尹吉曰．惟尹躬及汤．咸有壹德．诗云．淑人君子．其仪不忒．</p>
            <p>　　子曰．有国者章善●恶．以示民厚．则民情不贰．诗云．靖共尔位．好是正直．</p>
            <p>　　子曰．上人疑则百姓惑．下难知则君长劳．故君民者．章好以示民俗．慎恶以御民之淫．则民不惑矣．臣仪行．不重辞．不援其所不及．不烦其所不知．则君不劳矣．诗云．上帝板板．下民卒●．小雅曰．匪其止共．惟王之邛．</p>
            <p>　　子曰．政之不行也．教之不成也．爵禄不足劝也．刑罚不足耻也．故上不可以亵刑而轻爵．康诰曰．敬明乃罚．甫刑曰．播刑之不迪．</p>
            <p>　　子曰．大臣不亲．百姓不宁．则忠敬不足．而富贵已过也．大臣不治．而迩臣比矣．故大臣不可不敬也．是民之表也．迩臣不可不慎也．是民之道也．君毋以小谋大．毋以远言近．毋以内图外．则大臣不怨．迩臣不疾．而远臣不蔽矣．叶公之顾命曰．毋以小谋败大作．毋以嬖御人疾庄言．毋以嬖御士疾庄士．大夫．卿士．子曰．大人不亲其所贤．而信其所贱．民是以亲失．而教是以烦．诗云．彼求我则．如不我得．执我仇仇．亦不我力．君陈曰．未见圣．若已弗克见．既见圣．亦不克由圣．</p>
            <p>　　子曰．小人溺于水．君子溺于口．大人溺于民．皆在其所亵也．夫水近于人而溺人．德易狎而难亲也．易以溺人．口费而烦．易出难悔．易以溺人．夫民闭于人而有鄙心．可敬不可慢．易以溺人．故君子不可以不慎也．太甲曰．毋越厥命．以自覆也．若虞机张．往省括于厥度则释．兑命曰．惟口起羞．惟甲胄起兵．惟衣裳在笥．惟干戈省厥躬．太甲曰．天作孽．可违也．自作孽．不可以以逭．尹吉曰．惟尹躬天见于西邑夏．自周有终．相亦惟终．</p>
            <p>　　子曰．民以君为心．君以民为体．心庄则体舒．心肃则容敬．心好之．身必安之．君好之．民必欲之．心以体全．亦以体伤．君以民存．亦以民亡．诗云．昔吾有先正．其言明且清．国家以宁．都邑以成．庶民以生．谁能秉国成．不自为正．卒劳百姓．君雅曰．夏日暑雨．小民惟曰怨．资冬祁寒．小民亦惟曰怨．</p>
            <p>　　子曰．下之事上也．身不正．言不信．则义不壹．行无类也．</p>
            <p>　　子曰．言有物而行有格也．是以生则不可夺志．死则不可夺名．故君子多闻．质而守之．多志．质而亲之．精知．略而行之．君陈曰．出入自尔师虞．庶言同．诗云．淑人君子．其仪一也．</p>
            <p>　　子曰．唯君子能好其正．小人毒其正．故君子之朋友有乡．其恶有方．是故迩者不惑．而远者不疑也．诗云．君子好仇．</p>
            <p>　　子曰．轻绝贫贱而重绝富贵．则好贤不坚而恶恶不着也．人虽曰不利．吾不信也．诗云．朋友攸摄．摄以威仪．</p>
            <p>　　子曰．私惠不归德．君子不自留焉．诗云．人之好我．示我周行．</p>
            <p>　　子曰．苟有车．必见其轼．苟有衣．必见其敝．人苟或言之．必闻其声．苟或行之．必见其成．葛覃曰．服之无射．</p>
            <p>　　子曰．言从而行之．则言不可饰也．行从而言之．则行不可饰也．故君子寡言而行以成其信．则民不得大其美而小其恶．诗云．白圭之玷．尚可磨也．斯言之玷．不可为也．小雅曰．允也君子．展也大成．君奭曰．昔在上帝．周田观文王之德．其集大命于厥躬．</p>
            <p>　　子曰．南人有言曰．人而无恒．不可以为卜筮．古之遗言．与龟筮犹不能知也．而况于人乎．诗云．我龟既厌．不我告犹．兑命曰．爵无及恶德民．立而正事．纯而祭祀．是为不敬．事烦则乱．事神则难．易曰．不恒其德．或承之羞．恒其德侦．妇人吉．夫子凶．</p>
          </td>
        </tr>
      </table>
      <p>&nbsp;</p>
      <table width="600" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='30.htm'>上一篇</a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='32.htm'>下一篇</a></div>
                </td>
              </tr>
            </table>
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
  </tr>
</table>
</body>
</html>

