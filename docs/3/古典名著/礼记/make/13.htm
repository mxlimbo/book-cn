<html>
<head>
<title>丧服小记</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.gif" topmargin="0" marginwidth="0" marginheight="0">
<table border="0" cellpadding="0" cellspacing="0" width="776">
  <tr valign="top"> 
    <td background="top1bg.gif"><img src="top1.gif" width="68" height="44" border="0"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top"> 
    <td width="68"><img src="top2.gif" width="68" height="21" border="0"></td>
    <td width="73"><a href="content.htm"><img src="return.gif" width="73" height="21" border="0"></a></td>
    <td width="15"></td>
    <td width="73"><a href="12.htm"><img src="last.gif" width="73" height="21" border="0"></a></td>
    <td width="14"></td>
    <td width="73"><a href="14.htm"><img src="next.gif" width="73" height="21" border="0"></a></td>
    <td width="460"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top">
    <td width="316" background="top4bg.gif"><img src="top3.gif" width="68" height="51" border="0"></td>
    <td><img name="main_r3_c10" src="top5.gif" width="6" height="51" border="0"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top">
    <td width="38" background="leftbg.gif">&nbsp;</td>
    <td align="center">
      <table width="600" cellspacing="0" cellpadding="0" border="0">
        <tr> 
          <td> 
            <p align="center" class="h">丧服小记 </p>
            </td>
        </tr>
      </table>
      <br>
      <table width="600" border="0" cellspacing="0" cellpadding="0">
        <tr> 
          <td> 
            <p>　　斩衰括发以麻．为母括发以麻．免而以布．齐衰恶笄以终丧．男子冠而妇人笄．男子免而妇人髽．其义．为男子则免．为妇人则髽．</p>
            <p>　　苴杖．竹也．削杖．桐也．</p>
            <p>　　祖父卒．而后为祖母后者三年．</p>
            <p>　　为父母长子稽颡．大夫吊之．虽缌必稽颡．妇人为夫与长子稽颡．其余则否．</p>
            <p>　　男主必使同姓．妇主．必使异姓．</p>
            <p>　　为父后者．为出母无服．</p>
            <p>　　亲亲以三为五．以五为九．上杀．下杀．旁杀．而亲毕矣．</p>
            <p>　　王者禘其祖之所自出．以其祖配之．而立四庙．庶子王亦如之．</p>
            <p>　　别子为祖．继别为宗．继祢者为小宗．有五世而迁之宗．其继高祖者也．是故祖迁于上．宗易于下．尊祖故敬宗．敬宗所以尊祖祢也．庶子不祭祖者．明其宗也．</p>
            <p>　　庶子不为长子斩．不继祖与祢故也．</p>
            <p>　　庶子不祭殇与无后者．殇与无从者．从祖祔食．</p>
            <p>　　庶子不祭祢者．明其宗也．</p>
            <p>　　亲亲．尊尊．长长．男女之有别．人道之大者也．</p>
            <p>　　从服者．所从亡则已．属从者．所从虽没也服．妾从女君而出．则不为女君之子服．</p>
            <p>　　礼不王不禘．</p>
            <p>　　世子不降妻之父母．其为妻也．与大夫之适子同．</p>
            <p>　　父为士．子为天子诸侯．则祭以天子诸侯．其尸服以士服．父为天子诸侯．子为士．祭以士．其尸服以士服．</p>
            <p>　　妇当丧而出．则除之．为父母丧．未练而出．则三年．既练而出则已．未练而反则期．既练而反则遂之</p>
            <p>　　再期之丧．三年也．期之丧．二年也．九月七月之丧．三时也．五月之丧．二时也．三月之丧．一时也．故期而祭．礼也．期而除丧．道也．祭不为除丧也．</p>
            <p>　　三年而后葬者必再祭．其祭之间不同时．而除丧．</p>
            <p>　　大功者．主人之丧．有三年者．则必为之再祭．朋友虞祔而已．</p>
            <p>　　士妾有子而为之缌．无子则已．</p>
            <p>　　生不及祖父母诸父昆弟．而父税丧．已则否．</p>
            <p>　　为君之父母妻长子．君已除丧．而后闻丧．则不税．降而在缌小功者．则税之．近臣．君服斯服矣．其余从而服．不从而税．君虽未知丧．臣服已．</p>
            <p>　　虞杖不入于室．祔杖不升于堂．</p>
            <p>　　为君母后者．君母卒．则不为君母之党服．</p>
            <p>　　绖杀五分而去一．杖大如绖．</p>
            <p>　　妾为君之长子．与女君同．</p>
            <p>　　除丧者．先重者．易服者．易轻者．</p>
            <p>　　无事不辟庙门．哭皆于其次．</p>
            <p>　　复与书铭．自天子达于士．其辞一也．男子称名．妇人书姓与伯仲．如不知姓则书氏．</p>
            <p>　　斩衰之葛．与齐衰之麻同．齐衰之葛．与大功之麻同．</p>
            <p>　　麻同皆兼服之．报葬者报虞．三月而后卒哭．</p>
            <p>　　父母之丧偕．先葬者不虞祔．待后事．其葬服斩衰．</p>
            <p>　　大夫降其庶子．其孙不降其父．</p>
            <p>　　大夫不主士之丧．</p>
            <p>　　为慈母之父母无服．</p>
            <p>　　夫为人后者．其妻为舅姑大功．</p>
            <p>　　士祔于大夫．则易牲．</p>
            <p>　　继父不同居也者．必尝同居．皆无主后．同财而祭其祖祢为同居．有主后者为异居．</p>
            <p>　　哭朋友者．于门外之右．南面．</p>
            <p>　　祔葬者不筮宅．</p>
            <p>　　士大夫不得祔于诸侯．祔于诸祖父之为士大夫者．其妻祔于诸祖姑．妾祔于妾祖姑．亡则中一以上而祔．祔必以其昭穆．诸侯不得祔于天子．天子诸侯大夫．可以祔于士．</p>
            <p>　　为母之君母．母卒则不服．</p>
            <p>　　宗子．母在为妻禫．</p>
            <p>　　为慈母后者．为庶母可也．为祖庶母可也．</p>
            <p>　　为父母妻长子禫．</p>
            <p>　　慈母与妾母．不世祭也．</p>
            <p>　　丈夫冠而不为殇．妇人笄而不为殇．</p>
            <p>　　为殇后者．以其服服之．</p>
            <p>　　久而不葬者．唯主丧者不除．其余以麻终．月数者除丧则已．</p>
            <p>　　箭笄终丧三年．</p>
            <p>　　齐衰三月．与大功同者绳屦．</p>
            <p>　　练筮日．筮尸．视濯皆要绖杖绳屦．有司告具而后去．杖筮日．筮尸．有司告事毕而后杖．拜送宾．大祥吉服而筮尸．</p>
            <p>　　庶子在父之室．则为其母不禫．庶子不以杖即位．父不主庶子之丧．则孙以杖即位可也．父在．庶子为妻以杖．即位可也．</p>
            <p>　　诸侯吊于异国之臣．则其君为主．</p>
            <p>　　诸侯吊．必皮弁锡衰．所吊虽已葬．主人必免．主人未丧服．则君亦不锡衰．</p>
            <p>　　养有疾者不丧服．遂以主其丧．非养者入主人之丧．则不易己之丧服．养尊者必易服．养卑者否．</p>
            <p>　　妾无妾祖姑者．易牲而祔于女君可也．</p>
            <p>　　妇之丧．虞．卒哭．其夫若子主之．祔则舅主之．</p>
            <p>　　士不摄大夫．士摄大夫．唯宗子．</p>
            <p>　　主人未除丧．有兄弟自他国至．则主人不免而为主．</p>
            <p>　　陈器之道．多陈之而省纳之可也．省陈之而尽纳之可也．</p>
            <p>　　奔兄弟之丧．先之墓而后之家．为位而哭．所知之丧．则哭于宫而后之墓．</p>
            <p>　　父不为众子次于外．</p>
            <p>　　与诸侯为兄弟者服斩．</p>
            <p>　　下殇小功带澡麻不绝．本诎而反以报之．</p>
            <p>　　妇祔于祖姑．祖姑有三人．则祔于亲者．</p>
            <p>　　其妻．为大夫而卒而后其夫不为大夫．而祔于其妻．则不易牲．妻卒而后夫为大夫．而祔于其妻．则以大夫牲．</p>
            <p>　　为父后者为出母无服．无服也者．丧者不祭故也．</p>
            <p>　　妇人不为主而杖者姑在为夫杖母为长子削杖女子子在室．为父母．其主丧者不杖．则子一人杖．</p>
            <p>　　缌小功．虞．卒哭．则免．既葬而不报虞．则虽主人皆冠．及虞则皆免．为兄弟既除丧已．及其葬也．反服其服．报虞卒哭则免．如不报虞则除之．远葬者．比反哭者皆冠．及郊而后免反哭．君吊．虽不当免时也．主人必免．不散麻．虽异国之君免也．亲者皆免．</p>
            <p>　　除殇之丧者．其祭也必玄．</p>
            <p>　　除成丧者．其祭也朝服缟冠．</p>
            <p>　　奔父之丧．括发于堂上．袒．降踊．袭绖于东方．奔母之丧．不括发．袒于堂上．降踊．袭免于东方．绖即位成踊．出门．哭止．三日而五哭三袒．</p>
            <p>　　适妇不为舅后者．则姑为之小功．</p>
          </td>
        </tr>
      </table>
      <p>&nbsp;</p>
      <table width="600" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='12.htm'>上一篇</a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='14.htm'>下一篇</a></div>
                </td>
              </tr>
            </table>
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
  </tr>
</table>
</body>
</html>

