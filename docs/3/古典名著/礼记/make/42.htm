<html>
<head>
<title>昏义</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.gif" topmargin="0" marginwidth="0" marginheight="0">
<table border="0" cellpadding="0" cellspacing="0" width="776">
  <tr valign="top"> 
    <td background="top1bg.gif"><img src="top1.gif" width="68" height="44" border="0"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top"> 
    <td width="68"><img src="top2.gif" width="68" height="21" border="0"></td>
    <td width="73"><a href="content.htm"><img src="return.gif" width="73" height="21" border="0"></a></td>
    <td width="15"></td>
    <td width="73"><a href="41.htm"><img src="last.gif" width="73" height="21" border="0"></a></td>
    <td width="14"></td>
    <td width="73"><a href="43.htm"><img src="next.gif" width="73" height="21" border="0"></a></td>
    <td width="460"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top">
    <td width="316" background="top4bg.gif"><img src="top3.gif" width="68" height="51" border="0"></td>
    <td><img name="main_r3_c10" src="top5.gif" width="6" height="51" border="0"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top">
    <td width="38" background="leftbg.gif">&nbsp;</td>
    <td align="center">
      <table width="600" cellspacing="0" cellpadding="0" border="0">
        <tr> 
          <td> 
            <p align="center" class="h">昏义 </p>
            </td>
        </tr>
      </table>
      <br>
      <table width="600" border="0" cellspacing="0" cellpadding="0">
        <tr> 
          <td> 
            <p>　　昏礼者．将合二姓之好．上以事宗庙．而下以继后世也．故君子重之．是以昏礼．纳采．问名．纳吉．纳征．请期．皆主人筵几于庙．而拜迎于门外．入揖让而升．听命于庙．所以敬慎重正昏礼也．</p>
            <p>　　父亲醮子而命之迎．男先于女也．子承命以迎．主人筵几于庙．而拜迎于门外．婿执鴈入．揖让升堂．再拜奠鴈．盖亲受之于父母也．降出．御妇车．而婿授绥．御轮三周．先俟于门外．妇至．婿揖妇以入．共牢而食．合卺而酳．所以合体．同尊卑．以亲之也．</p>
            <p>　　敬慎重正．而后亲之．礼之大体．而所以成男女之别．而立夫妇之义也．男女有别．而后夫妇有义．夫妇有义．而后父子有亲．父子有亲．而后君臣有正．故曰．昏礼者礼之本也．</p>
            <p>　　夫礼始于冠．本于昏．重于丧祭．尊于朝聘．和于射乡．此礼之大体也．</p>
            <p>　　夙兴．妇沐浴以俟见．质明．赞见妇于舅姑．执笲．枣栗段修以见．赞醴妇．妇祭脯醢．祭醴．成妇礼也．舅姑入室．妇以特豚馈．明妇顺也．厥明．舅姑共飨妇．以一献之礼奠酬．舅姑先降自西阶．妇降自阼阶．以着代也．</p>
            <p>　　成妇礼．明妇顺．又申之以着代．所以重责妇顺焉也．妇顺者．顺于舅姑．和于室人．而后当于夫．以成丝麻布帛之事．以审守委积盖藏．是故妇顺备．而后内和理．内和理．而后家可长久也．故圣王重之．</p>
            <p>　　是以古者．妇人先嫁三月．祖庙未毁．教于公宫．祖庙既毁．教于宗室．教以妇德．妇言．妇容．妇功．教成祭之．牲用鱼．芼之以苹藻．所以成妇顺也．</p>
            <p>　　古者天子后立六宫．三夫人．九嫔．二十七世妇．八十一御妻．以听天下之内治．以明章妇顺．故天下内和而家理．天子立六官．三公．九卿．二十七大夫．八十一元士．以听天下之外治．以明章天下之男教．故外和而国治．故曰．天子听男教．后听女顺．天子理阳道．后治阴德．天子听外治．后听内职．教顺成俗．外内和顺．国家理治．此之谓盛德．</p>
            <p>　　是故男教不修．阳事不得．适见于天．日为之食．妇顺不修．阴事不得．适见于天．月为之食．是故日食则天子素服．而修六官之职．荡天下之阳事．月食则后素服．而修六宫之职．荡天下之阴事．故天子之与后．犹日之与月．阴之与阳．相须而后成者也．天子修男教．父道也后修女顺．母道也．故曰．天子之与后．犹父之与母也．故为天王服斩衰．服父之义也．为后服资衰．服母之义也．</p>
          </td>
        </tr>
      </table>
      <p>&nbsp;</p>
      <table width="600" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='41.htm'>上一篇</a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='43.htm'>下一篇</a></div>
                </td>
              </tr>
            </table>
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
  </tr>
</table>
</body>
</html>

