<html>
<head>
<title>郊特牲</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.gif" topmargin="0" marginwidth="0" marginheight="0">
<table border="0" cellpadding="0" cellspacing="0" width="776">
  <tr valign="top"> 
    <td background="top1bg.gif"><img src="top1.gif" width="68" height="44" border="0"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top"> 
    <td width="68"><img src="top2.gif" width="68" height="21" border="0"></td>
    <td width="73"><a href="content.htm"><img src="return.gif" width="73" height="21" border="0"></a></td>
    <td width="15"></td>
    <td width="73"><a href="08.htm"><img src="last.gif" width="73" height="21" border="0"></a></td>
    <td width="14"></td>
    <td width="73"><a href="10.htm"><img src="next.gif" width="73" height="21" border="0"></a></td>
    <td width="460"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top">
    <td width="316" background="top4bg.gif"><img src="top3.gif" width="68" height="51" border="0"></td>
    <td><img name="main_r3_c10" src="top5.gif" width="6" height="51" border="0"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top">
    <td width="38" background="leftbg.gif">&nbsp;</td>
    <td align="center">
      <table width="600" cellspacing="0" cellpadding="0" border="0">
        <tr> 
          <td> 
            <p align="center" class="h">郊特牲</p>
            </td>
        </tr>
      </table>
      <br>
      <table width="600" border="0" cellspacing="0" cellpadding="0">
        <tr> 
          <td> 
            <p>　　郊特牲而社稷大牢．天子适诸侯．诸侯膳用犊．诸侯适天子．天子赐之礼大牢．贵诚之义也．故天子牲孕弗食也．祭帝弗用也．大路繁缨一就．先路三就．次路五就．郊血．大飨腥．三献爓．一献孰．至敬不飨味．而贵气臭也．诸侯为宾．灌用郁鬯．灌用臭也．大飨尚腶修而已矣．</p>
            <p>　　大飨君三重席而酢焉．三献之介．君专席而酢焉．此降尊以就卑也．</p>
            <p>　　飨禘有乐．而食尝无乐．阴阳之义也．凡饮．养阳气也．凡食．养阴气也．故春禘而秋尝．春飨孤子．秋食耆老．其义一也．而食尝无乐．饮．养阳气也．故有乐．食．养阴气也．故无声．凡声．阳也．</p>
            <p>　　鼎俎奇而笾豆偶．阴阳之义也．笾豆之实．水土之品也．不敢用亵味而贵多品．所以交于旦明之义也．</p>
            <p>　　宾入大门而奏肆夏．示易以敬也．卒爵而乐阕．孔子屡叹之．奠酬而工升歌．发德也．歌者在上．匏竹在下．贵人声也．乐由阳来者也．礼由阴作者也．阴阳和而万物得．</p>
            <p>　　旅币无方．所以别土地之宜．而节远迩之期也．龟为前列．先知也．以钟次之．以和居参之也．虎豹之皮．示服猛也．束帛加璧．往德也．</p>
            <p>　　庭燎之百．由齐桓公始也．大夫之奏肆夏也．由赵文子始也．</p>
            <p>　　朝觐大夫之私觌．非礼也．大夫执圭而使．所以申信也．不敢私觌．所以致敬也．而庭实私觌．何为乎诸侯之庭．为人臣者无外交．不敢贰君也．</p>
            <p>　　大夫而飨君．非礼也．大夫强而君杀之．义也．由三桓始也．天子无客礼．莫敢为主焉．君适其臣．升自阼阶．不敢有其室也．觐礼．天子不下堂而见诸侯．下堂而见诸侯．天子之失礼也．由夷王以下．</p>
            <p>　　诸侯之宫县．而祭以白牡．击玉磬．朱干设钖．冕而舞大武．乘大路．诸侯之僭礼也．台门而旅树．反坫．绣黼丹朱中衣．大夫之僭礼也．故天子微．诸侯僭．大夫强．诸侯胁．于此相贵以等．相觌以货．相赂以利．而天下之礼乱矣．诸侯不敢祖天子．大夫不敢祖诸侯．而公庙之设于私家．非礼也．由三桓始也．</p>
            <p>　　天子存二代之后．犹尊贤也．尊贤不过二代．诸侯不臣寓公．故古者寓公不继世．</p>
            <p>　　君之南乡．荅阳之义也．臣之北面．荅君也．</p>
            <p>　　大夫之臣不稽首．非尊家臣．以辟君也．大夫有献弗亲．君有赐不面拜．为君之荅己也．</p>
            <p>　　乡人禓．孔子朝服立于阼．存室神也．</p>
            <p>　　孔子曰．射之以乐也．何以听．何以射．孔子曰．士使之射．不能则辞以疾．县弧之义也．</p>
            <p>　　孔子曰．三日齐．一日用之．犹恐不敬．二日伐鼓．何居．</p>
            <p>　　孔子曰．绎之于库门内．祊之于东方．朝市之于西方．失之矣．</p>
            <p>　　社祭土而主阴气也．君南乡于北墉下．荅阴之义也．日用甲．用日之始也．天子大社．必受霜露风雨．以达天地之气也．是故丧国之社屋之．不受天阳也．薄社北牖．使阴明也．社所以神地之道也．地载万物．天垂象．取财于地．取法于天．是以尊天而亲地也．故教民美报焉．家主中溜．而国主社．示本也．唯为社事．单出里．唯为社田．国人毕作．唯社．丘乘共粢盛．所以报本反始也．</p>
            <p>　　季春出火．为焚也．然后简其车赋．而历其卒伍．而君亲誓社．以习军旅．左之右之．坐之起之．以观其习变也．而流示之禽．而盐诸利．以观其不犯命也．求服其志．不贪其得．故以战则克．以祭则受福．</p>
            <p>　　天子适四方．先柴．</p>
            <p>　　郊之祭也．迎长日之至也．大报天而主日也．兆于南郊．就阳位也．扫地而祭．于其质也．器用陶匏．以象天地之性也．于郊．故谓之郊．牲用骍．尚赤也．用犊．贵诚也．郊之用辛也．周之始郊．日以至．卜郊．受命于祖庙．作龟于祢宫．尊祖亲考之义也．卜之日．王立于泽．亲听誓命．受教谏之义也．献命库门之内．戒百官也．大庙之命．戒百姓也．祭之日．王皮弁以听祭报．示民严上也．丧者不哭．不敢凶服．泛埽反道．乡为田烛．弗命而民听上．祭之日．王被衮以象天．戴冕璪十有二旒．则天数也．乘素车．贵其质也．旗十有二旒．龙章而设日月．以象天也．天垂象．圣人则之．郊所以明天道也．帝牛不吉．以为稷牛．帝牛必在涤三月．稷牛唯具．所以别事天神与人鬼也．万物本乎天．人本乎祖．此所以配上帝也．郊之祭也．大报本反始也．</p>
            <p>　　天子大蜡八．伊耆氏始为蜡．蜡也者．索也．岁十二月．合聚万物而索飨之也．蜡之祭也．主先啬而祭司啬也．祭百种．以报啬也．飨农．及邮表畷．禽兽．仁之至．义之尽也．古之君子．使之必报之．迎猫．为其食田鼠也．迎虎．为其食田豕也．迎而祭之也．祭坊与水庸．事也．曰．土反其宅．水归其壑．昆虫毋作．草木归其泽．皮弁素服而祭．素服．以送终也．葛带榛杖．丧杀也．蜡之祭．仁之至．义之尽也．黄衣黄冠而祭．息田夫也．野夫黄冠．黄冠．草服也．</p>
            <p>　　大罗氏．天子之掌鸟兽者也．诸侯贡属焉．草笠而至．尊野服也．罗氏致鹿与女．而诏客告也．以戒诸侯曰．好田好女者亡其国．天子树瓜华．不敛藏之种也．八蜡．以记四方．四方年不顺成．八蜡不通．以谨民财也．顺成之方．其蜡乃通．以移民也．既蜡而收．民息已．故既蜡．君子不兴功．</p>
            <p>　　恒豆之菹．水草之和气也．其醢．陆产之物也．加豆．陆产也．其醢．水物也．笾豆之荐．水土之品也．不敢用常亵味而贵多品．所以交于神明之义也．非食味之道也．先王之荐．可食也．而不可耆也．卷冕路车．可陈也．而不可好也．武壮．而不可乐也．宗庙之威．而不可安也．宗庙之器．可用也．而不可便其利也．所以交于神明者．不可以同于所安乐之义也．酒醴之美．玄酒明水之尚．贵五味之本也．黼黻文绣之美．疏布之尚．反女功之始也．莞簟之安．而蒲越．稿鞂之尚．明之也．大羹不和．贵其质也．大圭不琢．美其质也．丹漆雕几之美．素车之乘．尊其朴也．贵其质而已矣．所以交于神明者．不可同于所安亵之甚也．如是而后宜．鼎俎奇而笾豆偶．阴阳之义也．黄目．郁气之上尊也．黄者中也．目者．气之清明者也．言酌于中而清明于外也．祭天．扫地而祭焉．于其质而已矣．醯醢之美．而煎盐之尚．贵天产也．割刀之用．而鸾刀之贵．贵其义也．声和而后断也．</p>
            <p>　　冠义．始冠之缁布之冠也．大古冠布．齐则缁之．其緌也．孔子曰．吾未之闻也．冠而敝之可也．适子冠于阼．以着代也．醮于客位．加有成也．三加弥尊．喻其志也．冠而字之．敬其名也．委貌．周道也．章甫．殷道也．毋追．夏后氏之道也．周弁．殷冔．夏收．三王共皮弁素积．无大夫冠礼．而有其昏礼．古者五十而后爵．何大夫冠礼之有．诸侯之有冠礼．夏之末造也．天子之元子．士也．天下无生而贵者也．继世以立诸侯．象贤也．以官爵人．德之杀也．死而谥．今也．古者生无爵．死无谥．礼之所尊．尊其义也．失其义．陈其数．祝史之事也．故其数可陈也．其义难知也．知其义而敬守之．天子之所以治天下也．</p>
            <p>　　天地合．而后万物兴焉．夫昏礼．万世之始也．取于异姓．所以附远厚别也．币必诚．辞无不腆．告之以直信．信．事人也．信．妇德也．壹与之齐．终身不改．故夫死不嫁．男子亲迎．男先于女．刚柔之义也．天先乎地．君先乎臣．其义一也．执挚以相见．敬章别也．男女有别．然后父子亲．父子亲．然后义生．义生．然后礼作．礼作．然后万物安．无别无义．禽兽之道也．婿亲御授绥．亲之也．亲之也者．亲之也．敬而亲之．先王之所以得天下也．出乎大门而先．男帅女．女从男．夫妇之义．由此始也．妇人从人者也．幼从父兄．嫁从夫．夫死从子．夫也者．夫也．夫也者．以知帅人者也．玄冕齐戒．鬼神阴阳也．将以为社稷主．为先祖后．而可以不致敬乎．共牢而食．同尊卑也．故妇人无爵．从夫之爵．坐以夫之齿．器用陶匏．尚礼然也．三王作牢．用陶匏．厥明．妇盥馈．舅姑卒食．妇馂余．私之也．舅姑降自西阶．妇降自阼阶．授之室也．昏礼不用乐．幽阴之义也．乐．阳气也．昏礼不贺．人之序也．</p>
            <p>　　有虞氏之祭也．尚用气．血．腥．爓．祭．用气也．</p>
            <p>　　殷人尚声．臭味未成．涤荡其声．乐三阕．然后出迎牲．声音之号．所以诏告于天地之间也．周人尚臭．灌用鬯臭．郁合鬯．臭阴达于渊泉．灌以圭璋．用玉气也．既灌．然后迎牲．致阴气也．萧合黍稷．臭阳达于墙屋．故既奠．然后蓻萧合膻芗．凡祭慎诸此．魂气归于天．形魄归于地．故祭求诸阴阳之义也．殷人先求诸阳．周人先求诸阴．诏祝于室．坐尸于堂．用牲于庭．升首于室．直祭祝于主．索祭祝于祊．不知神之所在．于彼乎．于此乎．或诸远人乎．祭于祊．尚曰求诸远者与．祊之为言倞也．肵之为言敬也．富也者．福也．首也者．直也．相飨之也．嘏．长也．大也．尸．陈也．毛．血．告幽全之物也．告幽全之物者．贵纯之道也．血祭．盛气也．祭肺肝心．贵气主也．祭黍稷加肺．祭齐加明水．报阴也．取膟膋燔燎升首．报阳也．明水涗齐．贵新也．凡涗．新之也．其谓之明水也．由主人之絜着此水也．君再拜稽首．肉袒亲割．敬之至也．敬之至也．服也．拜．服也．稽首．服之甚也．肉袒．服之尽也．祭称孝孙孝子．以其义称也．称曾孙某．谓国家也．祭祀之相．主人自致其敬．尽其嘉．而无与让也．腥．肆．爓．腍．祭．岂知神之所飨也．主人自尽其敬而已矣．举斝角．诏妥尸．古者尸无事则立．有事而后坐也．尸．神象也．祝．将命也．缩酌用茅．明酌也．醆酒涗于清．汁献涗于醆酒．犹明清与醆酒．于旧泽之酒也．祭有祈焉．有报焉．有由辟焉．齐之玄也．以阴幽思也．故君子三日齐．必见其所祭者．</p>
          </td>
        </tr>
      </table>
      <p>&nbsp;</p>
      <table width="600" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='08.htm'>上一篇</a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='10.htm'>下一篇</a></div>
                </td>
              </tr>
            </table>
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
  </tr>
</table>
</body>
</html>

