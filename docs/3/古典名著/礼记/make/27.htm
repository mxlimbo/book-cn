<html>
<head>
<title>孔子闲居</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.gif" topmargin="0" marginwidth="0" marginheight="0">
<table border="0" cellpadding="0" cellspacing="0" width="776">
  <tr valign="top"> 
    <td background="top1bg.gif"><img src="top1.gif" width="68" height="44" border="0"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top"> 
    <td width="68"><img src="top2.gif" width="68" height="21" border="0"></td>
    <td width="73"><a href="content.htm"><img src="return.gif" width="73" height="21" border="0"></a></td>
    <td width="15"></td>
    <td width="73"><a href="26.htm"><img src="last.gif" width="73" height="21" border="0"></a></td>
    <td width="14"></td>
    <td width="73"><a href="28.htm"><img src="next.gif" width="73" height="21" border="0"></a></td>
    <td width="460"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top">
    <td width="316" background="top4bg.gif"><img src="top3.gif" width="68" height="51" border="0"></td>
    <td><img name="main_r3_c10" src="top5.gif" width="6" height="51" border="0"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top">
    <td width="38" background="leftbg.gif">&nbsp;</td>
    <td align="center">
      <table width="600" cellspacing="0" cellpadding="0" border="0">
        <tr> 
          <td> 
            <p align="center" class="h">孔子闲居</p>
            </td>
        </tr>
      </table>
      <br>
      <table width="600" border="0" cellspacing="0" cellpadding="0">
        <tr> 
          <td> 孔子闲居．子夏侍．子夏曰．敢问诗云．凯弟君子．民之父母．何如斯可谓民之父母矣．孔子曰．夫民之父母乎．必达于礼乐之原．以致五至而行三无．以横于天下．四方有败．必先知之．此之谓民之父母矣．子夏曰．民之父母．既得而闻之矣．敢问何谓五至．孔子曰．志之所至．诗亦至焉．诗之所至．礼亦至焉．礼之所至．乐亦至焉．乐之所至．哀亦至焉．哀乐相生．是故正明目而视之．不可得而见也．倾耳而听之．不可得而闻也．志气塞乎天地．此之谓五至． 
            <p>　　子夏曰．五至既得而闻之矣．敢问何谓三无．孔子曰．无声之乐．无体之礼．无服之丧．此之谓三无．子夏曰．三无既得略而闻之矣．敢问何诗近之．孔子曰．夙夜其命宥密．无声之乐也．威仪逮逮．不可选也．无体之礼也．凡民有丧．匍匐救之．无服之丧也．</p>
            <p>　　子夏曰．言则大矣美矣盛矣．言尽于此而已乎．孔子曰．何为其然也．君子之服之也．犹有五起焉．子夏曰．何如．孔子曰．无声之乐．气志不违．无体之礼．威仪迟迟．无服之丧．内恕孔悲．无声之乐．气志既得．无体之礼．威仪翼翼．无服之丧．施及四国．无声之乐．气志既从．无体之礼．上下和同．无服之丧．以畜万邦．无声之乐．日闻四方．无体之礼．日就月将．无服之丧．纯德孔明．无声之乐．气志既起．无体之礼．施及四海．无服之丧．施于孙子．</p>
            <p>　　子夏曰．三王之德．参于天地．敢问何如斯可谓参于天地矣．孔子曰．奉三无私以劳天下．子夏曰．敢问何谓三无私．孔子曰．天无私覆．地无私载．日月无私照．奉斯三者以劳天下．此之谓三无私．其在诗曰．帝命不违．至于汤齐．汤降不迟．圣敬日齐．昭假迟迟．上帝是只．帝命式于九围．是汤之德也．</p>
            <p>　　天有四时．春秋冬夏．风雨霜露．无非教也．地载神气．神气风霆．风霆流形．庶物露生．无非教也．</p>
            <p>　　清明在躬．气志如神．嗜欲将至．有开必先．天降时雨．山川出云．其在诗曰．嵩高惟岳．峻极于天．惟岳降神．生甫及申．惟申及甫．惟周之翰．四国于蕃．四方于宣．此文武之德也．</p>
            <p>　　三代之王也．必先令闻．诗云．明明天子．令闻不已．三代之德也．弛其文德．协此四国．大王之德也．子夏蹶然而起．负墙而立．曰．弟子敢不承乎．</p>
          </td>
        </tr>
      </table>
      <p>&nbsp;</p>
      <table width="600" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='26.htm'>上一篇</a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='28.htm'>下一篇</a></div>
                </td>
              </tr>
            </table>
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
  </tr>
</table>
</body>
</html>

