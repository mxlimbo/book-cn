<html>
<head>
<title>奔丧</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.gif" topmargin="0" marginwidth="0" marginheight="0">
<table border="0" cellpadding="0" cellspacing="0" width="776">
  <tr valign="top"> 
    <td background="top1bg.gif"><img src="top1.gif" width="68" height="44" border="0"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top"> 
    <td width="68"><img src="top2.gif" width="68" height="21" border="0"></td>
    <td width="73"><a href="content.htm"><img src="return.gif" width="73" height="21" border="0"></a></td>
    <td width="15"></td>
    <td width="73"><a href="31.htm"><img src="last.gif" width="73" height="21" border="0"></a></td>
    <td width="14"></td>
    <td width="73"><a href="33.htm"><img src="next.gif" width="73" height="21" border="0"></a></td>
    <td width="460"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top">
    <td width="316" background="top4bg.gif"><img src="top3.gif" width="68" height="51" border="0"></td>
    <td><img name="main_r3_c10" src="top5.gif" width="6" height="51" border="0"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top">
    <td width="38" background="leftbg.gif">&nbsp;</td>
    <td align="center">
      <table width="600" cellspacing="0" cellpadding="0" border="0">
        <tr> 
          <td> 
            <p align="center" class="h">奔丧 </p>
            </td>
        </tr>
      </table>
      <br>
      <table width="600" border="0" cellspacing="0" cellpadding="0">
        <tr> 
          <td>
<p>　　奔丧之礼．始闻亲丧．以哭荅使者尽哀．问故．又哭尽哀．</p>
            <p>　　遂行．日行百里．不以夜行．唯父母之丧．见星而行．见星而舍．若未得行．则成服而后行．过国至竟哭．尽哀而止．哭辟市朝．望其国竟哭．至于家．入门左．升自西阶．殡东．西面坐．哭尽哀．括发袒．降堂东即位．西乡哭．成踊．袭绖于序东．绞带反位．拜宾成踊．送宾．反位．有宾后至者．则拜之成踊．送宾皆如初．众主人兄弟皆出门．出门哭止．阖门相者告就次．于又哭．括发袒成踊．于三哭．犹括发袒成踊．三日成服．拜宾送宾皆如初．</p>
            <p>　　奔丧者非主人．则主人为之拜宾送宾．奔丧者．自齐衰以下．入门左．中庭北面．哭尽哀．免麻于序东．即位袒．与主人哭成踊．于又哭三哭．皆免袒．有宾．则主人拜宾送宾．丈夫妇人之待之也．皆如朝夕哭位．无变也．</p>
            <p>　　奔母之丧．西面哭尽哀．括发袒．降堂东即位．西乡哭成踊．袭免绖于序东．拜宾送宾．皆如奔父之礼．于又哭不括发．</p>
            <p>　　妇人奔丧．升自东阶．殡东．西面坐．哭尽哀．东髽．即位．与主人拾踊．</p>
            <p>　　奔丧者不及殡．先之墓．北面坐．哭尽哀．主人之待之也．即位于墓左．妇人墓右．成踊尽哀．括发．东即主人位．绖绞带．哭成踊．拜宾．反位成踊．相者告事毕．遂冠．归入门左．北面哭尽哀．括发袒．成踊．东即位．拜宾成踊．宾出．主人拜送．有宾后至者．则拜之成踊．送宾如初．众主人兄弟皆出门．出门哭止．相者告就次．于又哭．括发成踊．于三哭．犹括发成踊．三日成服．于五哭．相者告事毕．为母所以异于父者．壹括发．其余免以终事．他如奔父之礼．</p>
            <p>　　齐衰以下．不及殡．先之墓．西面哭尽哀．免麻于东方．即位．与主人哭成踊．袭．有宾．则主人拜宾送宾．宾有后至者．拜之如初．相者告事毕．遂冠．归入门左．北面哭尽哀．免袒成踊．东即位．拜宾成踊．宾出．主人拜送．于又哭．免袒成踊．于三哭．犹免袒成踊．三日成服．于五哭．相者告事毕．</p>
            <p>　　闻丧不得奔丧．哭尽哀．问故．又哭尽哀．乃为位．括发袒成踊．袭绖绞带即位．拜宾．反位成踊．宾出主人拜送于门外．反位．若有宾后至者．拜之成踊．送宾如初．于又哭．括发袒成踊．于三哭．犹括发袒成踊．三日成服．于五哭．拜宾送宾如初．</p>
            <p>　　若除丧而后归．则之墓．哭成踊．东括发袒绖．拜宾成踊．送宾反位．又哭尽哀．遂除．于家不哭．主人之待之也．无变于服．与之哭不踊．</p>
            <p>　　自齐衰以下．所以异者免麻．</p>
            <p>　　凡为位．非亲丧．齐衰以下．皆即位．哭尽哀．而东免绖即位．袒成踊．袭．拜宾反位．哭成踊．送宾反位．相者告就次．三日五哭卒．主人出送宾．众主人兄弟皆出门．哭止．相者告事毕．成服拜宾．若所为位．家远．则成服而往．</p>
            <p>　　齐衰望乡而哭．大功望门而哭．小功至门而哭．缌麻即位而哭．</p>
            <p>　　哭父之党于庙．母妻之党于寝．师于庙门外．朋友于寝门外．所识于野．张帷．凡为位不奠．哭．天子九．诸侯七．卿大夫五．士三．大夫哭诸侯．不敢拜宾．诸臣在他国．为位而哭．不敢拜宾．与诸侯为兄弟．亦为位而哭．凡为位者壹袒．</p>
            <p>　　所识者吊．先哭于家而后之墓．皆为之成踊．从主人北面而踊．凡丧．父在．父为主．父没．兄弟同居．各主其丧．亲同．长者主之．不同．亲者主之．</p>
            <p>　　闻远兄弟之丧．既除丧而后闻丧．免袒成踊．拜宾则尚左手．</p>
            <p>　　无服而为位者．唯嫂叔．及妇人降而无服者麻．</p>
            <p>　　凡奔丧．有大夫至．袒拜之．成踊而后袭．于士．袭而后拜之．</p>
          </td>
        </tr>
      </table>
      <p>&nbsp;</p>
      <table width="600" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='31.htm'>上一篇</a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='33.htm'>下一篇</a></div>
                </td>
              </tr>
            </table>
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
  </tr>
</table>
</body>
</html>

