<html>
<head>
<title>第二部分：三一～四十</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body bgcolor="#ffffff" background="bg.jpg" leftmargin="0" topmargin="0" marginwidth="0" marginheight="0">
<table border="0" cellpadding="0" cellspacing="0" width="776">
  <tr valign="top">
    <td><img src="pic.jpg" width="129" height="146" border="0"></td>
    <td width="647" height="146" background="topbg.jpg" valign="bottom">
      <table width="600" cellspacing="0" cellpadding="0" border="0">
        <tr> 
          <td> 
            <p align="center" class="h">第二部分</p>
            <p align="center" class="h">三一～四十</p>
            </td>
        </tr>
      </table>
    </td>
  </tr>
  <tr valign="top">
    <td width="129" background="sidebg.jpg">
      <table width="37" border="0" cellspacing="0" cellpadding="0" height="270">
        <tr valign="top" align="right"> 
          <td height="90"><a href="content.htm"><img src="return.gif" width="28" height="82" border="0"></a></td>
        </tr>
        <tr valign="middle" align="right"> 
          <td height="90"><a href="10.htm"><img src="last.gif" width="28" height="80" border="0"></a></td>
        </tr>
        <tr valign="bottom" align="right"> 
          <td height="90"><a href="12.htm"><img src="next.gif" width="28" height="79" border="0"></a></td>
        </tr>
      </table>
    </td> 
    <td> <br>
      <table width="600" border="0" cellspacing="0" cellpadding="0">
        <tr> 
          <td>
            <p align="center"><b>三一 </b></p>
            <p>　　文文山词，风骨甚高，亦有境界，远在圣与、叔夏、公谨诸公之上。亦如明初诚意伯词，非季迪、孟载诸人所敢望也。</p>
            <p align="center"><b>三二</b></p>
            <p>　　和凝《长命女》词：&quot;天欲晓。宫漏穿花声缭绕，窗里星光少。　冷霞寒侵帐额，残月光沈树杪。梦断锦闱空悄悄。强起愁眉小。&quot;此词前半，不减夏英公《喜迁莺》也。</p>
            <p><font color="#EEEBC6">注释：<br>
              （１）　夏竦《喜迁莺令》：&quot;霞散绮，月垂钩。帘卷未央楼。夜凉银汉截天流，宫阙锁清秋。　瑶台树，金茎露。凤髓香盘烟雾。三千珠翠拥宸游，水殿按凉州。&quot;</font></p>
            <p align="center"><b>三三</b></p>
            <p>　　宋李希声《诗话》云：&quot;唐人作诗，正以风调高古为主。虽意远语疏，皆为佳作。后人有切近的当、气格凡下者，终使人可憎。（１）&quot;余谓北宋词亦不妨疏远。若梅溪以下，正所谓切近的当、气格凡下者也。</p>
            <p><font color="#EEEBC6">注释：<br>
              （１）　见魏庆之《诗人玉屑》卷十引。</font></p>
            <p align="center"><b>三四</b></p>
            <p>　　自竹垞痛贬《草堂诗馀》而推《绝妙好词》（１），后人群附和之。不知《草堂》虽有亵诨之作，然佳词恒得十之六七。《绝妙好词》则除张范辛刘诸家外，十之八九，皆极无聊赖之词。古人云：小好小惭，大好大惭（２），洵非虚语。</p>
            <p><font color="#EEEBC6">注释：<br>
              （１）　朱彝尊《书绝妙好词后》：&quot;词人之作，自《草堂诗馀》盛行，屏去《激楚》《阳阿》，而《巴人》之唱齐进矣。周公谨《绝妙好词》选本虽未尽醇，然中多俊语，方诸《草堂》所录，雅俗殊分。&quot;</font></p>
            <p><font color="#EEEBC6">（２）　韩愈《与冯宿论文书》：&quot;时时应事作俗下文字，下笔令人惭。及示人，则以为好。小惭者亦蒙谓之小好，大惭者则必以为大好矣。&quot;</font></p>
            <p align="center"><b>三五</b></p>
            <p>　　梅溪、梦窗、玉田、草窗、西麓诸家，词虽不同，然同失之肤浅。虽时代使然，亦其才分有限也。近人弃周鼎而宝康瓠，实难索解。</p>
            <p align="center"><b>三六</b></p>
            <p>　　余友沈昕伯自巴黎寄余蝶恋花一阕云：&quot;帘外东风随燕到。春色东来，循我来时道。一霎围场生绿草，归迟却怨春来早。　锦绣一城春水绕。庭院笙歌，行乐多年少。著意来开孤客抱，不知名字闲花鸟。&quot;此词当在晏氏父子间，南宋人不能道也。</p>
            <p align="center"><b>三七</b></p>
            <p>　　&quot;君王枉把平陈乐，换得雷塘数亩田。（１）&quot;政治家之言也。&quot;长陵亦是闲丘陇，异日谁知与仲多？（２）&quot;诗人之言也。政治家之眼，域于一人一事。诗人之眼，则通古今而观之。词人观物，须用诗人之眼，不可用政治家之眼。故感事、怀古等作，当与寿词同为词家所禁也。</p>
            <p><font color="#EEEBC6">注释：<br>
              （１）　罗隐《隋帝陵》：&quot;入郭登桥出登船，红楼日日柳年年。君王忍把平陈乐，只换雷塘数亩田。&quot;</font></p>
            <p><font color="#EEEBC6">（２）　唐彦谦《仲山》（高祖兄仲山隐居之所）：&quot;千载遗踪寄薜萝，沛中乡里汉山河。长陵亦是闲丘陇，异日谁知与仲多？&quot;</font></p>
            <p align="center"><b>三八</b></p>
            <p>　　宋人小说，多不足信。如《雪舟脞语》谓：台州知府唐仲友眷官妓严蕊奴。朱晦庵系治之。及晦庵移去，提刑岳霖行部至台，蕊乞自便。岳问曰：去将安归？蕊赋《卜算子》词云：&quot;住也如何住&quot;云云（１）。案此词系仲友戚高宣教作，使蕊歌以侑觞者，见朱子&quot;纠唐仲友奏牍&quot;（２）。则《齐东野语》所纪朱唐公案（３），恐亦未可信也。</p>
            <p><font color="#EEEBC6">注释：<br>
              （１）　陶宗仪《说郛》卷五十七引《雪舟脞语》：&quot;唐悦斋仲友字与正，知台州。朱晦庵为浙东提举，数不相得，至于互申。寿皇问宰执二人曲直。对曰：秀才争闲气耳。悦斋眷官妓严蕊奴，晦庵捕送囹圄。提刑岳商卿霖行部疏决，蕊奴乞自便。宪使问去将安归？蕊奴赋《卜算子》，末云：「住也如何住，去又终须去。若得山花插满头，莫问奴归处。」宪笑而释之。&quot;</font></p>
            <p><font color="#EEEBC6">（２）　朱熹《朱子大全》卷十九&quot;按唐仲友第四状&quot;：&quot;五月十六日筵会，仲友亲戚高宣教撰曲一首，名《卜算子》，后一段云「去又如何去，住又如何住。待得山花插满头，休问奴归处。」&quot;</font></p>
            <p><font color="#EEEBC6">（３）　周密《齐东野语》卷十七&quot;朱唐交奏本末&quot;：&quot;朱晦庵按唐仲友事，或言吕伯恭尝与仲友同书会有隙，朱主吕，故抑唐，是不然也。盖唐平时恃才轻晦庵，而陈同父颇为朱所进，与唐每不相下。同父游台，尝狎籍妓，嘱唐为脱籍，许之。偶郡集，唐语妓曰：'汝果欲从陈官人耶？'妓谢。唐云：'汝须能忍饥受冻仍可。'妓闻大恚。自是陈至妓家，无复前之奉承矣。陈知为唐所卖，亟往见朱。朱问：'近日小唐云何？'答曰：'唐谓公尚不识字，如何作监司？'朱衔之，遂以部内有冤案，乞再巡按。既至台，适唐出迎少稽，朱益以陈言为信。立索郡印，付以次官。乃摭唐罪具奏，而唐亦以奏驰上。时唐乡相王淮当轴。既进呈，上问王。王奏：'此秀才争闲气耳。'遂两平其事。详见周平园《王季海日记》。而朱门诸贤所作《年谱道统录》，乃以季海右唐而并斥之，非公论也。其说闻之陈伯玉式卿，盖亲得之婺之诸吕云。&quot;</font></p>
            <p align="center"><b>三九</b></p>
            <p>　　《沧浪》（１）《凤兮》（２）二歌，已开楚辞体格。然楚词之最工者，推屈原、宋玉，而后此之王褒、刘向之词不与焉。五古之最工者，实推阮嗣宗、左太冲、郭景纯、陶渊明，而前此曹刘，后此陈子昂、李太白不与焉。词之最工者，实推后主、正中、永叔、少游、美成，而后此南宋诸公不与焉。</p>
            <p><font color="#EEEBC6">注释：<br>
              （１）　《孟子·离娄上》有《孺子歌》曰：&quot;沧浪之水清兮，可以濯我缨。沧浪之水浊兮，可以濯我足。&quot;</font></p>
            <p><font color="#EEEBC6">（２）　《论语·微子》：&quot;楚狂接与歌而过孔子曰'凤兮凤兮，何德之衰？往者不可谏，来者犹可追。已而已而，今之从政者殆矣！'&quot;</font></p>
            <p align="center"><b>四十</b></p>
            <p>　　唐五代之词，有句而无篇。南宋名家之词，有篇而无句。有篇有句，唯李后主降宋后诸作，及永叔、子瞻、少游、美成、稼轩数人而已。</p>
          </td>
        </tr>
      </table>
      <p>&nbsp;</p>
      <table width="600" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='10.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='12.htm'>下一页 </a></div>
                </td>
              </tr>
            </table>
            <p align=center>□作者：王国维
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a>
            <p align=center>&nbsp; 
          </td>
        </tr>
      </table>
      
    </td>
  </tr>

</table>
</body>

</html>

