<html>
<head>
<title>第一部分：二一～三十</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body bgcolor="#ffffff" background="bg.jpg" leftmargin="0" topmargin="0" marginwidth="0" marginheight="0">
<table border="0" cellpadding="0" cellspacing="0" width="776">
  <tr valign="top">
    <td><img src="pic.jpg" width="129" height="146" border="0"></td>
    <td width="647" height="146" background="topbg.jpg" valign="bottom">
      <table width="600" cellspacing="0" cellpadding="0" border="0">
        <tr> 
          <td> 
            <p align="center" class="h">第一部分</p>
            <p align="center" class="h">二一～三十</p>
          </td>
        </tr>
      </table>
    </td>
  </tr>
  <tr valign="top">
    <td width="129" background="sidebg.jpg">
      <table width="37" border="0" cellspacing="0" cellpadding="0" height="270">
        <tr valign="top" align="right"> 
          <td height="90"><a href="content.htm"><img src="return.gif" width="28" height="82" border="0"></a></td>
        </tr>
        <tr valign="middle" align="right"> 
          <td height="90"><a href="03.htm"><img src="last.gif" width="28" height="80" border="0"></a></td>
        </tr>
        <tr valign="bottom" align="right"> 
          <td height="90"><a href="05.htm"><img src="next.gif" width="28" height="79" border="0"></a></td>
        </tr>
      </table>
    </td> 
    <td> <br>
      <table width="600" border="0" cellspacing="0" cellpadding="0">
        <tr> 
          <td> 
            <p align="center"><b>二一 </b></p>
            <p>　　欧九【浣溪沙】词：&quot;绿杨楼外出秋千。（１）&quot;晁补之谓：只一&quot;出&quot;字，便后人所不能道。余谓：此本于正中【上行杯】词&quot;柳外秋千出画墙（２）&quot;，但欧语尤工耳。</p>
            <p><font color="#EEEBC6">注释：<br>
              （１）　欧阳修【浣溪沙】：&quot;堤上游人逐画船，拍堤春水四垂天。绿杨楼外出秋千。　白发戴花君莫笑，六么催拍盏频传。人生何处似尊前。&quot;</font></p>
            <p><font color="#EEEBC6">（２）　冯延巳【上行杯】：&quot;落梅著雨消残粉，云重烟轻寒食近。罗幕遮香，柳外秋千出画墙。　春山颠倒钗横凤，飞絮入帘春睡重。梦里佳期，只许庭花与月知。&quot;</font></p>
            <p align="center"><b>二二</b></p>
            <p>　　梅圣俞【苏幕遮】词：&quot;落尽梨花春又了。满地残阳，翠色和烟老。（１）&quot;刘融斋谓：少游一生似专学此种（２）。余谓：冯正中【玉楼春】词：&quot;芳菲次第长相续，自是情多无处足。尊前百计得春归，莫为伤春眉黛促。（３）&quot;永叔一生似专学此种。</p>
            <p><font color="#EEEBC6">注释：<br>
              （１）　梅尧臣【苏幕遮】（草）：&quot;露堤平，烟墅杳。乱碧萋萋，雨后江天晓。独有庚郎年最少。地春袍，嫩色宜相照。　接长亭，迷远道。堪怨王孙，不记归期早。落尽梨花春又了。满地残阳，翠色和烟老。&quot;</font></p>
            <p><font color="#EEEBC6">（２）　刘熙载《艺概》卷四《词曲概》引此词云：&quot;此一种似为少游开先。&quot;</font></p>
            <p><font color="#EEEBC6">（３）　冯延巳【玉楼春】：&quot;雪云乍变春云簇，渐觉年华堪送目。北枝梅蕊犯寒开，南蒲波纹如酒绿。　芳菲次第还相续，不奈情多无处足。尊前百计得春归，莫为伤春眉黛促。&quot;</font></p>
            <p align="center"><b>二三</b></p>
            <p>　　人知和靖【点绛唇】（１）、圣俞【苏幕遮】（２）、永叔【少年游】（３）三阕为咏春草绝调。不知先有正中&quot;细雨湿流光（４）&quot;五字，皆能摄春草之魂者也。</p>
            <p><font color="#EEEBC6">注释：<br>
              （１）　林逋【点绛唇】（草）：&quot;金谷年年，乱生春色谁为主。余花落处，满地和烟雨。　又是离愁，一阕长亭暮。王孙去。萋萋无数，南北东西路。&quot;</font></p>
            <p><font color="#EEEBC6">（２）　梅尧臣【苏幕遮】见二二注。</font></p>
            <p><font color="#EEEBC6">（３）　欧阳修【少年游】：&quot;阑干十二独凭春，晴碧远连云。千里万里，二月三月，行色苦愁人。　谢家池上，江淹浦畔，吟魄与离魂。那堪疏雨滴黄昏，更特地忆王孙。&quot;</font></p>
            <p><font color="#EEEBC6">（４）　冯延巳【南乡子】：&quot;细雨湿流光，芳草年年与恨长。烟锁凤楼无限事，茫茫。鸾镜鸳衾两断肠。　魂梦任悠扬，睡起杨花满绣床。薄幸不来门半掩，斜阳。负你残春泪几行。&quot;</font></p>
            <p align="center"><b>二四</b></p>
            <p>　　《诗·蒹葭》（１）一篇，最得风人深致。晏同叔之&quot;昨夜西风凋碧树。独上高楼，望尽天涯路（２）。&quot;意颇近之。但一洒落，一悲壮耳。</p>
            <p><font color="#EEEBC6">注释：<br>
              （１）　《诗经·蒹葭》：&quot;蒹葭苍苍，白露为霜。所谓伊人，在水一方。溯洄从之，道阻且长。溯游从之，宛在水中央。蒹葭凄凄，白露未晞。所谓伊人，在水之湄。溯洄从之，道阻且跻。溯游从之，宛在水中坻。蒹葭采采，白露未已。所谓伊人，在水之沚，溯洄从之，道阻且右。溯游从之，宛在水中沚。&quot;</font></p>
            <p><font color="#EEEBC6">（２）　晏殊【蝶恋花】：&quot;槛菊愁烟兰泣露。罗幕轻寒，燕子双飞去。明月不谙别离苦，斜光到晓穿朱户。　昨夜西风凋碧树。独上高楼，望尽天涯路。欲寄彩笺兼尺素，山长水阔知何处。&quot;</font></p>
            <p align="center"><b>二五</b></p>
            <p>　　&quot;我瞻四方，蹙蹙靡所骋。（１）&quot;诗人之忧生也。&quot;昨夜西风凋碧树。独上高楼，望尽天涯路（２）&quot;似之。&quot;终日驰车走，不见所问津。（３）&quot;诗人之忧世也。&quot;百草千花寒食路，香车系在谁家树（４）&quot;似之。</p>
            <p><font color="#EEEBC6">注释：<br>
              （１）　《诗经·小雅·节南山》：&quot;驾彼四牡，四牡项领。我瞻四方，蹙蹙靡所骋。&quot;</font></p>
            <p><font color="#EEEBC6">（２）　晏殊【蝶恋花】见二四注。</font></p>
            <p><font color="#EEEBC6">（３）　陶潜【饮酒】第二十首：&quot;羲农去我久，举世少复真。汲汲鲁中叟，弥缝使其纯。凤鸟虽不至，礼乐暂得新。洙泗绝微响，漂流逮狂秦。诗书复何罪，一朝成灰尘。区区诸老翁，为事诚殷勤。如何绝世下，六籍无一亲？终日驰车走，不见所问津。若复不快饮，空负头上巾。但恨多谬误，君当恕罪人。&quot;</font></p>
            <p><font color="#EEEBC6">（４）　冯延巳【鹊踏枝】：&quot;几日行云何处去，忘却归来，不道春将暮！百草千花寒食路，香车系在谁家树？　泪眼倚楼频独语：双燕来时，陌上相逢否？撩乱春愁如柳絮，悠悠梦里无寻处。&quot;</font></p>
            <p align="center"><b>二六</b></p>
            <p>　　古今之成大事业、大学问者，必经过三种之境界：&quot;昨夜西风凋碧树。独上高楼，望尽天涯路。（１）&quot;此第一境也。&quot;衣带渐宽终不悔，为伊消得人憔悴。（２）&quot;此第二境也。&quot;众里寻他千百度，蓦然回首，那人却在，灯火阑珊处。（３）&quot;此第三境也。此等语皆非大词人不能道。然遽以此意解释诸词，恐为晏欧诸公所不许也。</p>
            <p><font color="#EEEBC6">注释：<br>
              （１）　晏殊【蝶恋花】见二四注。</font></p>
            <p><font color="#EEEBC6">（２）　柳永【凤栖梧】：&quot;伫倚危楼风细细。望极春愁，黯黯生天际。草色烟光残照里。无言谁会凭栏意。　拟把疏狂图一醉，对酒当歌，强乐无味。衣带渐宽终不悔，为伊消得人憔悴。&quot;</font></p>
            <p><font color="#EEEBC6">（３）　辛弃疾【青玉案】（元夕）：&quot;东风夜放花千树。更吹落、星如雨。宝马雕车香满路，凤箫声动，玉壶光转，一夜鱼龙舞。　蛾儿雪柳黄金缕。笑语盈盈暗香去。众里寻它千百度。蓦然回首，那人却在，灯火阑珊处。&quot;</font></p>
            <p align="center"><b>二七</b></p>
            <p>　　永叔&quot;人生自是有情痴，此恨不关风与月。&quot;&quot;直须看尽洛城花，始共春风容易别。（１）&quot;于豪放之中有沈著之致，所以尤高。</p>
            <p><font color="#EEEBC6">注释：<br>
              （１）　欧阳修【玉楼春】：&quot;尊前拟把归期说，未语春容先惨咽。人生自是有情痴，此恨不关风与月。　离歌且莫翻新阕，一曲能教肠寸结。直须看尽洛城花，始共春风容易别。&quot;</font></p>
            <p align="center"><b>二八</b></p>
            <p>　　冯梦华《宋六十一家词选序例》 谓：&quot;淮海小山，古之伤心人也。其淡语皆有味，浅语皆有致。&quot;余谓此唯淮海足以当之。小山矜贵有余，但方可驾子野方回，未足抗衡淮海也。</p>
            <p align="center"><b>二九</b></p>
            <p>　　少游词境最为凄婉。至&quot;可堪孤馆闭春寒，杜鹃声里斜阳暮。&quot;则变而凄厉矣。东坡赏其后二语（１），犹为皮相。</p>
            <p><font color="#EEEBC6">注释：<br>
              （１）　秦观【踏莎行】见三注。东坡绝爱其尾两句，自书于扇曰：&quot;少游已矣，虽万人何赎。&quot;</font></p>
            <p align="center"><b>三十</b></p>
            <p>　　&quot;风雨如晦，鸡犬不已（１）&quot;、&quot;山峻高以蔽日兮，下幽晦以多雨；霰雪纷其无垠兮，云霏霏而承宇（２）&quot;、&quot;树树皆秋色，山山唯落晖（３）&quot;、&quot;可堪孤馆闭春寒，杜鹃声里斜阳暮（４）&quot;气象皆相似。</p>
            <p><font color="#EEEBC6">注释：<br>
              （１）　《诗·郑风·风雨》：&quot;风雨凄凄，鸡鸣喈喈。既见君子，云胡不夷。风雨潇潇，鸡鸣胶胶。既见君子，云胡不瘳。风雨如晦，鸡鸣不已。既见君子，云胡不喜。&quot;</font></p>
            <p><font color="#EEEBC6">（２）　《楚辞．九章．涉江》（辞长不录）。</font></p>
            <p><font color="#EEEBC6">（３）　王绩【野望】：&quot;东皋薄暮望，徒倚欲何依。树树皆秋色，山山唯落晖。牧人驱犊返，猎马带禽归。相顾无相识，长歌怀采薇。&quot;</font></p>
            <p><font color="#EEEBC6">（４）　秦观【踏莎行】见三注。</font></p>
          </td>
        </tr>
      </table>
      <p>&nbsp;</p>
      <table width="600" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='03.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='05.htm'>下一页 </a></div>
                </td>
              </tr>
            </table>
            <p align=center>□作者：王国维
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a>
            <p align=center>&nbsp; 
          </td>
        </tr>
      </table>
      
    </td>
  </tr>

</table>
</body>

</html>

