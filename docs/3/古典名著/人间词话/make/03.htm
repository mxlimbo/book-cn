<html>
<head>
<title>第一部分：十一～二十 </title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body bgcolor="#ffffff" background="bg.jpg" leftmargin="0" topmargin="0" marginwidth="0" marginheight="0">
<table border="0" cellpadding="0" cellspacing="0" width="776">
  <tr valign="top">
    <td><img src="pic.jpg" width="129" height="146" border="0"></td>
    <td width="647" height="146" background="topbg.jpg" valign="bottom">
      <table width="600" cellspacing="0" cellpadding="0" border="0">
        <tr> 
          <td> 
            <p align="center" class="h">第一部分</p>
            <p align="center" class="h">十一～二十 </p>
          </td>
        </tr>
      </table>
    </td>
  </tr>
  <tr valign="top">
    <td width="129" background="sidebg.jpg">
      <table width="37" border="0" cellspacing="0" cellpadding="0" height="270">
        <tr valign="top" align="right"> 
          <td height="90"><a href="content.htm"><img src="return.gif" width="28" height="82" border="0"></a></td>
        </tr>
        <tr valign="middle" align="right"> 
          <td height="90"><a href="02.htm"><img src="last.gif" width="28" height="80" border="0"></a></td>
        </tr>
        <tr valign="bottom" align="right"> 
          <td height="90"><a href="04.htm"><img src="next.gif" width="28" height="79" border="0"></a></td>
        </tr>
      </table>
    </td> 
    <td> <br>
      <table width="600" border="0" cellspacing="0" cellpadding="0">
        <tr> 
          <td> 
            <div align="center"><b>十一 </b> </div>
            <p>　　张皋文谓：&quot;飞卿之词，深美闳约（１）。&quot;余谓：此四字唯冯正中足以当之。刘融齐谓：&quot;飞卿精妙绝人。（２）&quot;差近之耳。</p>
            <p><font color="#EEEBC6">注释：<br>
              （１）　张惠言《词选序》：&quot;唐之词人，温庭筠最高，其言深美闳约。&quot;</font></p>
            <p><font color="#EEEBC6">（２）　刘熙载《艺概》卷四《词曲概》：&quot;温飞卿词精妙绝人，然类不出乎绮怨。&quot;</font></p>
            <p align="center"><b>十二</b></p>
            <p>　　&quot;画屏金鹧鸪（１）&quot;，飞卿语也，其词品似之。&quot;弦上黄莺语（２）&quot;，端己语也，其词品亦似之。正中词品，若欲于其词句中求之，则&quot;和泪试严妆（３）&quot;，殆近之欤？</p>
            <p><font color="#EEEBC6">注释：<br>
              （１）　温庭筠【更漏子】：&quot;柳丝长，春雨细。花外漏声迢递。惊塞雁，起城乌。画屏金鹧鸪。　香雾薄，透帘幕。惆怅谢家池阁。红烛背，绣帘垂。梦长君不知。&quot;</font></p>
            <p><font color="#EEEBC6">（２）　韦庄【菩萨蛮】：&quot;红楼别夜堪惆怅，香灯半卷流苏帐。残月出门时，美人和泪辞。　琵琶金翠羽，弦上黄莺语。劝我早归家，绿窗人似花。&quot;</font></p>
            <p><font color="#EEEBC6">（３）　冯延巳【菩萨蛮】：&quot;娇鬟堆枕钗横凤，溶溶春水杨花梦。红烛泪阑干，翠屏烟浪寒。　锦壶催画箭，玉佩天涯远。和泪试严妆，落梅飞晓霜。&quot;</font></p>
            <p align="center"><b>十三</b></p>
            <p>　　南唐中主词：&quot;菡萏香销翠叶残，西风愁起绿波闲（１）。&quot;大有众芳芜秽，美人迟暮之感。乃古今独赏其&quot;细雨梦回鸡塞远，小楼吹彻玉笙寒。&quot;故知解人正不易得。</p>
            <p><font color="#EEEBC6">注释：<br>
              （１）　李璟【浣溪沙】：&quot;菡萏香销翠叶残，西风愁起绿波间。还与韶光共憔悴，不堪看。　细雨梦回鸡塞远，小楼吹彻玉笙寒。多少泪珠何限恨，倚阑干。&quot;</font></p>
            <p align="center"><b>十四</b></p>
            <p>　　温飞卿之词，句秀也。韦端己之词，骨秀也。李重光之词，神秀也。</p>
            <p align="center"><b>十五</b></p>
            <p>　　词至李后主而眼界始大，感慨遂深，遂变伶工之词而为士大夫之词。周介存置诸温韦之下（１），可为颠倒黑白矣。&quot;自是人生长恨水长东（２）&quot;、&quot;流水落花春去也，天上人间（３）&quot;，《金荃》《浣花》，能有此气象耶？</p>
            <p><font color="#EEEBC6">注释：<br>
              （１）　周济《介存斋论词杂著》：&quot;毛嫱，西施，天下美妇人也。严妆佳，淡妆亦佳，粗服乱头，不掩国色。飞卿，严妆也。端己，淡妆也。后主则粗服乱头矣。&quot;</font></p>
            <p><font color="#EEEBC6">（２）　后主【相见欢】：&quot;林花谢了春红，太匆匆，无奈朝来寒雨晚来风。　胭脂泪，留人醉，几时重？自是人生长恨水长东！&quot;</font></p>
            <p><font color="#EEEBC6">（３）　后主【浪淘沙】：&quot;帘外雨潺潺，春意阑珊。罗衾不耐五更寒。梦里不知身是客，一晌贪欢。　独自莫凭栏，无限江山，别时容易见时难。流水落花春去也，天上人间。&quot;</font></p>
            <p align="center"><b>十六</b></p>
            <p>　　词人者，不失其赤子之心者也。故生于深宫之中，长于妇人之手，是后主为人君所短处，亦即为词人所长处。</p>
            <p align="center"><b>十七</b></p>
            <p>　　客观之诗人，不可不多阅世。阅世愈深，则材料愈丰富，愈变化，《水浒传》、《红楼梦》之作者是也。主观之诗人，不必多阅世。阅世愈浅，则性情愈真，李后主是也。</p>
            <p align="center"><b>十八</b></p>
            <p>　　尼采谓：&quot;一切文学，余爱以血书者。&quot;后主之词，真所谓以血书者也。宋道君皇帝【燕山亭】词（１）亦略似之。然道君不过自道生世之戚，后主则俨有释迦基督担荷人类罪恶之意，其大小固不同矣。</p>
            <p><font color="#EEEBC6">注释：<br>
              （１）　宋徽宗【燕山亭】（北行见杏花）：&quot;裁翦冰绡，轻叠数重，淡著燕脂匀注。新样靓妆，艳溢香融，羞杀蕊珠宫女。易得凋零，更多少无情风雨。愁苦。闲院落凄凉，几番春暮。　凭寄离恨重重，这双燕何曾，会人言语。天遥地远，万水千山，知他故宫何处？怎不思量？除梦里有时曾去。无据。和梦也、新来不做。&quot;</font></p>
            <p align="center"><b>十九</b></p>
            <p>　　冯正中词虽不失五代风格，而堂庑特大，开北宋一代风气。与中后二主词皆在《花间》范围之外，宜《花间集》中不登其只字也（１）。</p>
            <p><font color="#EEEBC6">注释：<br>
              （１）　龙沐勋《唐宋名家词选》：&quot;案《花间集》多西蜀词人，不采二主及正中词，当由道里隔绝，又年岁不相及有以致然。非因流派不同，遂尔遗置也。王说非是。&quot;</font></p>
            <p align="center"><b>二十</b></p>
            <p>　　正中词除【鹊踏枝】【菩萨蛮】十数阕最暄赫外，如【醉花间】之&quot;高树鹊衔巢，斜月明寒草（１）&quot;，余谓韦苏州之&quot;流萤渡高阁（２）&quot;、孟襄阳之&quot;疏雨滴梧桐（３）&quot;不能过也。</p>
            <p><font color="#EEEBC6">注释：<br>
              （１）　冯延巳【醉花间】：&quot;晴雪小园春未到。池边梅自早。高树鹊衔巢，斜月明寒草。　山川风景好。自古金陵道。少年看却老。相逢莫厌醉金杯，别离多，欢会少。&quot;</font></p>
            <p><font color="#EEEBC6">（２）　韦应物【寺居独夜寄崔主簿】：&quot;幽人寂无寐，木叶纷纷落。寒雨暗深更，流萤渡高阁。坐使青灯晓，还伤夏衣薄。宁知岁方晏，离居更萧索。&quot;</font></p>
            <p><font color="#EEEBC6">（３）　《全唐诗》卷六：孟浩然句，&quot;微云淡河汉，疏雨滴梧桐。&quot;唐王士源《孟浩然集》序云：&quot;浩然尝闲游秘省，秋月新霁，诸英华赋诗作会。浩然句云「微云淡河汉，疏雨滴梧桐。」举座嗟其清绝，咸阁笔不复为继。&quot;</font></p>
          </td>
        </tr>
      </table>
      <p>&nbsp;</p>
      <table width="600" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='02.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='04.htm'>下一页 </a></div>
                </td>
              </tr>
            </table>
            <p align=center>□作者：王国维
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a>
            <p align=center>&nbsp; 
          </td>
        </tr>
      </table>
      
    </td>
  </tr>

</table>
</body>

</html>

