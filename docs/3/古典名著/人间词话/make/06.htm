<html>
<head>
<title>第一部分：四一～五十</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body bgcolor="#ffffff" background="bg.jpg" leftmargin="0" topmargin="0" marginwidth="0" marginheight="0">
<table border="0" cellpadding="0" cellspacing="0" width="776">
  <tr valign="top">
    <td><img src="pic.jpg" width="129" height="146" border="0"></td>
    <td width="647" height="146" background="topbg.jpg" valign="bottom">
      <table width="600" cellspacing="0" cellpadding="0" border="0">
        <tr> 
          <td> 
            <p align="center" class="h">第一部分</p>
            <p align="center" class="h">四一～五十</p>
          </td>
        </tr>
      </table>
    </td>
  </tr>
  <tr valign="top">
    <td width="129" background="sidebg.jpg">
      <table width="37" border="0" cellspacing="0" cellpadding="0" height="270">
        <tr valign="top" align="right"> 
          <td height="90"><a href="content.htm"><img src="return.gif" width="28" height="82" border="0"></a></td>
        </tr>
        <tr valign="middle" align="right"> 
          <td height="90"><a href="05.htm"><img src="last.gif" width="28" height="80" border="0"></a></td>
        </tr>
        <tr valign="bottom" align="right"> 
          <td height="90"><a href="07.htm"><img src="next.gif" width="28" height="79" border="0"></a></td>
        </tr>
      </table>
    </td> 
    <td> <br>
      <table width="600" border="0" cellspacing="0" cellpadding="0">
        <tr> 
          <td> 
            <div align="center"><b>四一</b></div>
            <p>　　&quot;生年不满百，常怀千岁忧。昼短苦夜长，何不秉烛游？（１）&quot;&quot;服食求神仙，多为药所误。不如饮美酒，被服纨与素。（２）&quot;写情如此，方为不隔。&quot;采菊东篱下，悠然见南山。山气日夕佳，飞鸟相与还。（３）&quot;&quot;天似穹庐，笼盖四野。天苍苍，野茫茫，风吹草低见牛羊。（４）&quot;写景如此，方为不隔。</p>
            <p><font color="#EEEBC6">注释：<br>
              （１）　《古诗十九首》第十五：&quot;生年不满百，常怀千岁忧。昼短苦夜长，何不秉烛游，为乐当及时，何能待来兹。愚者爱惜费，但为后世嗤。仙人王子乔，难可与等期。&quot;</font></p>
            <p><font color="#EEEBC6">（２）　《古诗十九首》第十三：&quot;驱车上东门，遥望郭北墓。白杨何萧萧，松柏夹广路。下有陈死人，杳杳即长暮。潜寐黄泉下，千载永不寤。浩浩阴阳移，年命如朝露。人生忽如寄，寿无金石固。万岁更相送，圣贤莫能度。服食求神仙，多为药所误。不如饮美酒，被服纨与素。&quot;</font></p>
            <p><font color="#EEEBC6">（３）　陶潜【饮酒诗】见三注。</font></p>
            <p><font color="#EEEBC6">（４）　斛律金【敕勒歌】：&quot;敕勒川，阴川下。天似穹庐，笼盖四野。天苍苍，野茫茫，风吹草低见牛羊。&quot;</font></p>
            <p align="center"><b>四二</b></p>
            <p>　　古今词人格调之高，无如白石。惜不于意境上用力，故觉无言外之味，弦外之响。终不能与于第一流之作者也。</p>
            <p align="center"><b>四三</b></p>
            <p>　　南宋词人，白石有格而无情，剑南有气而乏韵。其堪与北宋人颉颃者，唯一幼安耳。近人祖南宋而祧北宋，以南宋之词可学，北宋不可学也。学南宋者，不祖白石，则祖梦窗，以白石、梦窗可学，幼安不可学也。学幼安者率祖其粗犷、滑稽，以其粗犷、滑稽处可学，佳处不可学也。幼安之佳处，在有性情，有境界。即以气象论，亦有&quot;横素波、干青云（１）&quot;之概，宁后世龌龊小生所可拟耶？</p>
            <p><font color="#EEEBC6">注释：<br>
              （１）　萧统《陶渊明集》序：其文章&quot;横素波而傍流，干青云而直上。&quot;</font></p>
            <p align="center"><b>四四</b></p>
            <p>　　东坡之词旷，稼轩之词豪。无二人之胸襟而学其词，犹东施之效捧心也。</p>
            <p align="center"><b>四五</b></p>
            <p>　　读东坡、稼轩词，须观其雅量高致，有伯夷、柳下惠之风。白石虽似蝉脱尘埃，然终不免局促辕下。</p>
            <p align="center"><b>四六</b></p>
            <p>　　苏辛，词中之狂。白石犹不失为狷。若梦窗、梅溪、玉固、草窗、西麓辈，面目不同，同归于乡愿而已。</p>
            <p align="center"><b>四七</b></p>
            <p>　　稼轩&quot;中秋饮酒达旦，用天问体作木兰花慢以送月&quot;，曰：&quot;可怜今夕月，向何处、去悠悠？是别有人间，那边才见，光景东头。（１）&quot;词人想象，直悟月轮绕地之理，与科学家密合，可谓神悟。</p>
            <p><font color="#EEEBC6">注释：<br>
              （１）　辛弃疾【木兰花慢】（中秋饮酒将旦，客谓：前人诗词，有赋待月，无送月者。因用【天问】体赋。）：&quot;可怜今夕月，向何处、去悠悠？是别有人间，那边才见，光景东头。是天外空汗漫，但长风、浩浩送中秋。飞镜无根谁系？姮娥不嫁谁留？　谓经海底问无由。恍惚使人愁。怕万里长鲸，纵横触破，玉殿琼楼。虾蟆故堪浴水，问云何、玉兔解沈浮？若道都齐无恙，云何渐渐如钩？&quot;</font></p>
            <p align="center"><b>四八</b></p>
            <p>　　周介存谓：&quot;梅溪词中，喜用'偷'字，足以定出其品格。（１）&quot;刘融斋谓：&quot;周旨荡而史意贪（２）&quot;此二语令人解颐。</p>
            <p><font color="#EEEBC6">注释：<br>
              （１）　见周济《介存斋论词杂著》。</font></p>
            <p><font color="#EEEBC6">（２）　刘熙载《艺概》卷四《词曲概》：&quot;周美成律最精审。史邦卿句最警炼。然未得为君子之词者，周旨荡而史意贪也。&quot;</font></p>
            <p align="center"><b>四九</b></p>
            <p>　　介存谓：梦窗词之佳者，如&quot;水光云影，摇荡绿波，抚玩无极，追寻已远。&quot;余览《梦窗甲乙丙丁稿》中，实无足当此者。有之，其&quot;隔江人在雨声中，晚风菰叶生愁怨（１）&quot;二语乎？</p>
            <p><font color="#EEEBC6">注释：<br>
              （１）　吴文英【踏莎行】：&quot;润玉笼绡，檀樱倚扇。绣圈犹带脂香浅。榴心空垒舞裙红，艾枝应压愁鬟乱。　午梦千山，窗阴一箭。香瘢新褪红丝腕。隔江人在雨声中，晚风菰叶生愁怨。&quot;</font></p>
            <p align="center"><b>五十</b></p>
            <p>　　梦窗之词，吾得取其词中一语以评之，曰：&quot;映梦窗零乱碧。（１）&quot;玉田之词，余得取其词中之一语以评之，曰：&quot;玉老田荒。（２）&quot;</p>
            <p><font color="#EEEBC6">注释：<br>
              （１）　吴文英【秋思】（荷塘为括苍名姝求赋其听雨小阁。）：&quot;堆枕香鬟侧。骤夜声，偏称画屏秋色。风碎串珠，润侵歌板，愁压眉窄。动罗箑清商，寸心低诉叙怨抑。映梦窗零乱碧。待涨绿春深，落花香泛，料有断红流处，暗题相忆。　欢酌。檐花细滴。送故人，粉黛重饰。漏侵琼瑟，丁东敲断，弄晴月白。怕一曲'霓裳'未终，催去骖凤翼。欢谢客犹未识。漫瘦却东阳，镫前无梦到得。路隔重云雁北。&quot;</font></p>
            <p><font color="#EEEBC6">（２）　张炎【祝英台近】（与周草窗话旧）：&quot;水痕深，花信足。寂寞汉南树。转首青阴，芳事顿如许。不知多少消魂，夜来风雨。犹梦到、断红流处。　最无据。长年息影空山。愁入庾郎句。玉老田荒，心事已迟暮。几回听得啼鹃，不如归去。终不似、旧时鹦鹉。&quot;</font></p>
          </td>
        </tr>
      </table>
      <p>&nbsp;</p>
      <table width="600" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='05.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='07.htm'>下一页 </a></div>
                </td>
              </tr>
            </table>
            <p align=center>□作者：王国维
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a>
            <p align=center>&nbsp; 
          </td>
        </tr>
      </table>
      
    </td>
  </tr>

</table>
</body>

</html>

