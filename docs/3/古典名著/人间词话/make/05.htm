<html>
<head>
<title>第一部分：三一～四十</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body bgcolor="#ffffff" background="bg.jpg" leftmargin="0" topmargin="0" marginwidth="0" marginheight="0">
<table border="0" cellpadding="0" cellspacing="0" width="776">
  <tr valign="top">
    <td><img src="pic.jpg" width="129" height="146" border="0"></td>
    <td width="647" height="146" background="topbg.jpg" valign="bottom">
      <table width="600" cellspacing="0" cellpadding="0" border="0">
        <tr> 
          <td> 
            <p align="center" class="h">第一部分</p>
            <p align="center" class="h">三一～四十</p>
          </td>
        </tr>
      </table>
    </td>
  </tr>
  <tr valign="top">
    <td width="129" background="sidebg.jpg">
      <table width="37" border="0" cellspacing="0" cellpadding="0" height="270">
        <tr valign="top" align="right"> 
          <td height="90"><a href="content.htm"><img src="return.gif" width="28" height="82" border="0"></a></td>
        </tr>
        <tr valign="middle" align="right"> 
          <td height="90"><a href="04.htm"><img src="last.gif" width="28" height="80" border="0"></a></td>
        </tr>
        <tr valign="bottom" align="right"> 
          <td height="90"><a href="06.htm"><img src="next.gif" width="28" height="79" border="0"></a></td>
        </tr>
      </table>
    </td> 
    <td> <br>
      <table width="600" border="0" cellspacing="0" cellpadding="0">
        <tr> 
          <td> 
            <div align="center"><b>三一</b></div>
            <p>　　昭明太子称：陶渊明诗&quot;跌宕昭彰，独超众类。抑扬爽朗，莫之兴京。（１）&quot;王无功称：薛收赋&quot;韵趣高奇，词义晦远。嵯峨萧瑟，真不可言。（２）&quot;词中惜少此二种气象，前者唯东坡，后者唯白石，略得一二耳。</p>
            <p><font color="#EEEBC6">注释：<br>
              （１）　见萧统《陶渊明集》序。</font></p>
            <p><font color="#EEEBC6">（２）　见《王无功集》卷下【答冯子华处士书】。所称薛收赋，谓系【白牛溪赋】。</font></p>
            <p align="center"><b>三二</b></p>
            <p>　　词之雅郑，在神不在貌。永叔少游虽作艳语，终有品格。方之美成，便有淑女与倡伎之别。</p>
            <p align="center"><b>三三</b></p>
            <p>　　美成深远之致不及欧秦。唯言情体物，穷极工巧，故不失为第一流之作者。但恨创调之才多，创意之才少耳。</p>
            <p align="center"><b>三四</b></p>
            <p>　　词忌用替代字。美成【解语花】之&quot;桂华流瓦（１）&quot;，境界极妙。惜以&quot;桂华&quot;二字代&quot;月&quot;耳。梦窗以下，则用代字更多。其所以然者，非意不足，则语不妙也。盖意足则不暇代，语妙则不必代。此少游之&quot;小楼连苑&quot;、&quot;绣毂雕鞍&quot;（２），所以为东坡所讥也（３）。</p>
            <p><font color="#EEEBC6">注释：<br>
              （１）　周邦彦【解语花】（元宵）：&quot;风销焰蜡，露浥烘炉，花市光相射。桂华流瓦。纤云散，耿耿素娥欲下。衣裳淡雅。看楚女、纤腰一把。箫鼓喧、人影参差，满路飘香麝。　因念都城放夜。望千门如昼，嬉笑游冶。钿车罗帕。相逢处、自有暗尘随马。年光是也。唯只见、旧情衰谢。清漏移、飞盖归来，从舞休歌罢。&quot;</font></p>
            <p><font color="#EEEBC6">（２）　秦观【水龙吟】：&quot;小楼连苑横空，下窥绣毂雕鞍骤。朱帘半卷，单衣初试，清明时候。破暖轻风，弄晴微雨，欲无还有。卖花声过尽，斜阳院落，红成阵、飞鸳甃。　玉佩丁东别后。怅佳期、参差难又。名韁利锁，天还知道，和天也瘦。花下重门，柳边深巷，不堪回首。念多情，但有当时皓月，向人依旧。&quot;</font></p>
            <p><font color="#EEEBC6">（３）　《历代诗余》卷五引曾慥《高齐词话》：&quot;少游自会稽入都见东坡。东坡问作何词，少游举「小楼连苑横空，下窥绣毂雕鞍骤。」东坡曰：'十三字只说得一个人骑马楼前过。'&quot;</font></p>
            <p align="center"><b>三五</b></p>
            <p>　　沈伯时《乐府指迷》云：&quot;说桃不可直说破桃，须用'红雨''刘郎'等字。咏柳不可直说破柳，须用'章台'、'灞岸'等字。&quot;若惟恐人不用代字者。果以是为工，则古今类书具在，又安用词为耶？宜其为《提要》所讥也（１）。</p>
            <p><font color="#EEEBC6">注释：<br>
              （１）　《四库提要》集部词曲类二沈氏《乐府指迷》条：&quot;又谓说桃须用'红雨'、'刘郎'等字，说柳须用'章台'、'灞岸'等字，说书须用'银钩'等字，说泪须用'玉箸'等字，说发须用'绛云'等字，说簟须用'湘竹'等字，不可直说破。其意欲避鄙俗，而不知转成涂饰，亦非确论。&quot;</font></p>
            <p align="center"><b>三六</b></p>
            <p>　　美成【苏幕遮】词：&quot;叶上初阳干宿雨。水面清圆，一一风荷举。（１）&quot;此真能得荷之神理者。觉白石【念奴娇】【惜红衣】二词（２），犹有隔雾看花之恨。</p>
            <p><font color="#EEEBC6">注释：<br>
              （１）　周邦彦【苏幕遮】：&quot;燎沈香，消溽暑，鸟雀呼晴，侵晓窥檐语。叶上初阳干宿雨。水面清圆，一一风荷举。　故乡遥，何日去？家住吴门，久作长安。五月渔郎相忆否？小楫轻舟，梦入芙蓉浦。&quot;</font></p>
            <p><font color="#EEEBC6">（２）　姜夔【念奴娇】：&quot;闹红一舸，记来时，尝与鸳鸯为侣。三十六陂人未到，水佩风裳无数。翠叶吹凉，玉容销酒，更洒菰蒲雨。嫣然摇动，冷香飞上诗句。日暮。　青盖亭亭，情人不见，争忍凌波去。只恐舞衣寒易落，愁入西风南浦。高柳垂阴，老鱼吹浪，留我花间住。田田多少？几回沙际归路。&quot;</font></p>
            <p>　　　　姜夔【惜红衣】：&quot;簟枕邀凉，琴书换日，睡余无力。细洒冰泉，并刀破甘碧。墙头唤酒，谁问讯城南诗客？岑寂。高柳晚蝉，说西风消息。　虹梁水陌，鱼浪吹香，红衣半狼籍。维舟试望故国。眇天北。可惜渚边沙外，不共美人游历。问甚时同赋，三十六陂秋色？&quot;</p>
            <p align="center"><b>三七</b></p>
            <p>　　东坡【水龙吟】咏杨花（１），和均而似元唱。章质夫词（２），原唱而似和均。才之不可强也如是！</p>
            <p><font color="#EEEBC6">注释：<br>
              （１）　苏轼【水龙吟】（次韵章质夫杨花词）：&quot;似花还似非花，也无人惜从教坠。抛家傍路，思量却是，无情有思。萦损柔肠，困酣娇眼，欲开还闭。梦随风万里，寻郎去处，又还被、莺呼起。　不恨此花飞尽，恨西园、落红难缀。晓来雨过，遗踪何在，一池萍碎。春色三分，二分尘土，一分流水。细看来不是杨花，点点是离人泪。&quot;</font></p>
            <p><font color="#EEEBC6">（２）　章质夫【水龙吟】（杨花）：&quot;燕忙莺懒芳残，正堤上、杨花飘坠。轻飞乱舞，点画青林，全无才思。闲趁游丝，静临深院，日长门闭。傍珠帘散漫，垂垂欲下，依前被、风扶起。　兰帐玉人睡觉，怪春衣、雪沾琼缀。绣床渐满，香球无数，才圆欲碎。时见蜂儿，仰粘轻粉，鱼吞池水。望章台路杳，金鞍游荡，有盈盈泪。&quot;</font></p>
            <p align="center"><b>三八</b></p>
            <p>　　咏物之词，自以东坡【水龙吟】最工，邦卿【双双燕】（１）次之。白石【暗香】、【疏影】（２），格调虽高，然无一语道著，视古人&quot;江边一树垂垂发（３）&quot;等句何如耶？</p>
            <p><font color="#EEEBC6">注释：<br>
              （１）　史达祖【双双燕】（咏燕）：&quot;过春社了，度帘幕中间，去年尘冷。差池欲往，试入旧巢相并。还相雕梁藻井，又软语商量不定。飘然快拂花梢，翠尾分开红影。　芳径，芹泥雨润。爱贴地争飞，竞夸轻俊。红楼归晚，看足柳暗花暝。应自栖香正稳，便忘了、天涯芳信。愁损翠黛双娥，日日画栏独凭。&quot;</font></p>
            <p><font color="#EEEBC6">（２）　姜夔【暗香】：（辛亥之冬，予载雪诣石湖。止既月，授简索句，且征新声，作此两曲。石湖把玩不已，使工妓肆习之，音节谐婉，乃名之曰暗香、疏影。）&quot;旧时月色，算几番照我，梅边吹笛？唤起玉人，不管清寒与攀摘。何逊而今渐老，都忘却春风词笔。但怪得竹外疏花，香冷入瑶席。　江国，正寂寂，叹寄与路遥，夜雪初积。翠尊易泣，红萼无言耿相忆。长记曾携手处，千树压西湖寒碧。又片片吹尽也，几时见得？&quot;</font></p>
            <p><font color="#EEEBC6">　　　　姜夔【疏影】：&quot;苔枝缀玉，有翠禽小小，枝上同宿。客里相逢，篱角黄昏，无言自倚修竹。昭君不惯胡沙远，但暗忆江南江北。想佩环月夜归来，化作此花幽独。　犹记深宫旧事，那人正睡里，飞近蛾绿。莫似春风，不管盈盈，早与安排金屋。还教一片随波去，又却怨玉龙哀曲。等恁时、重觅幽香，已入小窗横幅。&quot;</font></p>
            <p><font color="#EEEBC6">（３）　杜甫【和裴迪登蜀州东亭送客逢早梅相忆见寄】：&quot;东阁官梅动诗兴，还如何逊在杨州。此时对雪遥相忆，送客逢春可自由。幸不折来伤春暮，若为看去乱乡愁。江边一树垂垂发，朝夕催人自白头。&quot;</font></p>
            <p align="center"><b>三九</b></p>
            <p>　　白石写景之作，如&quot;二十四桥仍在，波心荡、冷月无声（１）&quot;、&quot;数峰清苦，商略黄昏雨（２）&quot;、&quot;高树晚蝉，说西风消息（３）&quot;虽格韵高绝，然如雾里看花，终隔一层。梅溪、梦窗诸家写景之病，皆在一&quot;隔&quot;字。北宋风流，渡江遂绝。抑真有运会存乎其间耶？</p>
            <p><font color="#EEEBC6">注释：<br>
              （１）　姜夔【杨州慢】：&quot;淮左名都，竹西佳处，解鞍少驻初程。过春风十里，尽荠麦青青。自胡马、窥江去后，废池乔木，犹厌言兵。　渐黄昏清角，吹寒都在空城。杜郎俊赏，算而今、重到须惊。纵豆蔻词工，青楼梦好，难赋深情。二十四桥仍在，波心荡、冷月无声。念桥边红药，年年知为谁生？&quot;</font></p>
            <p><font color="#EEEBC6">（２）　姜夔【点绛唇】：&quot;燕雁无心，太湖西畔随云去。数峰清苦。商略黄昏雨。　第四桥边，拟共天随往。今何许？凭栏怀古，残柳参差舞。&quot;</font></p>
            <p><font color="#EEEBC6">（３）　姜夔【惜红衣】见三六注。</font></p>
            <p align="center"><b>四十</b></p>
            <p>　　问&quot;隔&quot;与&quot;不隔&quot;之别，曰：陶谢之诗不隔，延年则稍隔已。东坡之诗不隔，山谷则稍隔矣。&quot;池塘生春草（１）&quot;、&quot;空梁落燕泥（２）&quot;等二句，妙处唯在不隔，词亦如是。即以一人一词论，如欧阳公【少年游】咏春草上半阕云：&quot;阑干十二独凭春，晴碧远连云。二月三月，千里万里，行色苦愁人。&quot;语语都在目前，便是不隔。至云：&quot;谢家池上，江淹浦畔（３）&quot;则隔矣。白石【翠楼吟】：&quot;此地。宜有词仙，拥素云黄鹤，与君游戏。玉梯凝望久，叹芳草、萋萋千里。&quot;便是不隔。至&quot;酒祓清愁，花消英气（４）&quot;则隔矣。然南宋词虽不隔处，比之前人，自有浅深厚薄之别。</p>
            <p><font color="#EEEBC6">注释：<br>
              （１）　谢灵运【登池上楼】：&quot;潜虬媚幽姿，飞鸿响远音。薄霄愧云浮，栖川怍渊沈。进德智所拙，退耕力不任。徇禄反穷海，卧对空林。衾枕昧节候，褰开暂窥临。倾耳聆波澜，举目眺岖嵚。初景革绪风，新阳改故阴。池塘生春草，园柳变鸣禽。祁祁伤豳歌，萋萋感楚吟。索居易永久，离群难处心，持操岂独占，无闷征在今。&quot;</font></p>
            <p><font color="#EEEBC6">（２）　薛道衡【昔昔盐】：&quot;垂柳覆金堤，蘼芜叶复齐。水溢芙蓉沼，花飞桃李蹊。采桑秦氏女，织锦窦家妻。关山别荡子，风月守空闺。恒敛千金笑，长垂双玉啼。盘龙随镜隐，彩凤逐帷低。飞魂同夜鹊，倦寝忆晨鸡。暗牖悬蛛网，空梁落燕泥。前年过代北，今岁往辽西。一去无消息，那能惜马蹄。&quot;</font></p>
            <p><font color="#EEEBC6">（３）　欧阳修【少年游】见二三注。</font></p>
            <p><font color="#EEEBC6">（４）　姜夔【翠楼吟】&quot;月冷龙沙，尘清虎落，今年汉酺初赐。新翻胡部曲，听毡幕、元戎歌吹。层楼高峙。看槛曲萦红，檐牙飞翠。人姝丽。粉香吹下，夜寒风细。　此地。宜有词仙，拥素云黄鹤，与君游戏。玉梯凝望久，叹芳草、萋萋千里。天涯情味。仗酒祓清愁，花销英气。西山外。晚来还卷，一帘秋霁。&quot;</font></p>
          </td>
        </tr>
      </table>
      <p>&nbsp;</p>
      <table width="600" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='04.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='06.htm'>下一页 </a></div>
                </td>
              </tr>
            </table>
            <p align=center>□作者：王国维
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a>
            <p align=center>&nbsp; 
          </td>
        </tr>
      </table>
      
    </td>
  </tr>

</table>
</body>

</html>

