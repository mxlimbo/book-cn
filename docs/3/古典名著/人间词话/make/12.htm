<html>
<head>
<title>第二部分：四一～四九</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body bgcolor="#ffffff" background="bg.jpg" leftmargin="0" topmargin="0" marginwidth="0" marginheight="0">
<table border="0" cellpadding="0" cellspacing="0" width="776">
  <tr valign="top">
    <td><img src="pic.jpg" width="129" height="146" border="0"></td>
    <td width="647" height="146" background="topbg.jpg" valign="bottom">
      <table width="600" cellspacing="0" cellpadding="0" border="0">
        <tr> 
          <td> 
            <p align="center" class="h">第二部分</p>
            <p align="center" class="h">四一～四九</p>
            </td>
        </tr>
      </table>
    </td>
  </tr>
  <tr valign="top">
    <td width="129" background="sidebg.jpg">
      <table width="37" border="0" cellspacing="0" cellpadding="0" height="270">
        <tr valign="top" align="right"> 
          <td height="90"><a href="content.htm"><img src="return.gif" width="28" height="82" border="0"></a></td>
        </tr>
        <tr valign="middle" align="right"> 
          <td height="90"><a href="11.htm"><img src="last.gif" width="28" height="80" border="0"></a></td>
        </tr>
        <tr valign="bottom" align="right"> 
          <td height="90"></td>
        </tr>
      </table>
    </td> 
    <td> <br>
      <table width="600" border="0" cellspacing="0" cellpadding="0">
        <tr> 
          <td>
            <p align="center"><b>四一 </b></p>
            <p>　　唐五代北宋之词家，倡优也。南宋后之词家，俗子也。二者其失相等。但词人之词，宁失之倡优，不失之俗子。以俗子之可厌，较倡优为甚故也。</p>
            <p align="center"><b>四二</b></p>
            <p>　　《蝶恋花》&quot;独倚危楼（１）&quot;一阕，是《六一词》，亦见《乐章集》。余谓：屯田轻薄子，只能道&quot;奶奶兰心蕙性（２）&quot;耳。</p>
            <p><font color="#EEEBC6">注释：<br>
              （１）　见本《删稿》十一节。</font></p>
            <p><font color="#EEEBC6">（２）　柳永《玉女摇仙佩》：&quot;飞琼伴侣，偶别珠宫，未返神仙行缀。取次梳妆，寻常言语，有得几多姝丽。拟把名花比。恐旁人笑我，谈何容易。细思算，奇葩艳卉，惟是深红浅白而已。争如这多情，占得人间，千娇百媚。 
              须信画堂绣阁，皓月清风，忍把光阴轻弃。自古及今，佳人才子，少得当年双美。且恁相偎倚。未消得，怜我多才多艺。愿奶奶兰心蕙性，枕前言下，表余深意。为盟誓。今生断不孤鸳被。&quot;</font></p>
            <p align="center"><b>四三</b></p>
            <p>　　读《会真记》者，恶张生之薄幸〔幸加单人〕，而恕其奸非。读《水浒传》者，恕宋江之横暴，而责其深险。此人人之所同也。故艳词可作，唯万不可作儇薄语。龚定庵诗云：&quot;偶赋凌云偶倦飞，偶然闲慕遂初衣。偶逢锦瑟佳人问，便说寻春为汝归。（１）&quot;其人之凉薄无行，跃然纸墨间。余辈读耆卿伯可词，亦有此感。视永叔、希文小词何如耶？</p>
            <p><font color="#EEEBC6">注释：<br>
              （１）　此为龚自珍《乙亥杂诗》三百十五首之一，见《定庵续集》。</font></p>
            <p align="center"><b>四四</b></p>
            <p>　　词人之忠实，不独对人事宜然。即对一草一木，亦须有忠实之意，否则所谓游词也。</p>
            <p align="center"><b>四五</b></p>
            <p>　　读《花间》《尊前》集，令人回想徐陵《玉台新咏》。读《草堂诗馀》，令人回想袁谷《才调集》。读朱竹垞《词综》，张皋文、董子远《词选》，令人回想沈德潜三朝诗别裁集。</p>
            <p align="center"><b>四六</b></p>
            <p>　　明季国初诸老之论词，大似袁简斋之论诗，其失也，纤小而轻薄。竹垞以降之论词者，大似沈规愚，其失也，枯槁而庸陋。</p>
            <p align="center"><b>四七</b></p>
            <p>　　东坡之旷在神，白石之旷在貌。白石如王衍口不言阿堵物，而暗中为营三窟之计，此其所以可鄙也。</p>
            <p align="center"><b>四八</b></p>
            <p>　　&quot;纷吾既有此内美兮，又重之已修能。（１）&quot;文学之事，于此二者，不能缺一。然词乃抒情之作，故尤重内美。无内美而但有修能，则白石耳。</p>
            <p><font color="#EEEBC6">注释：<br>
              （１）　此二句出自屈原《离骚》。</font></p>
            <p align="center"><b>四九</b></p>
            <p>　　诗人视一切外物，皆游戏之材料也。然其游戏，则以热心为之，故诙谐与严重二性质，亦不可缺一也。</p>
          </td>
        </tr>
      </table>
      <p>&nbsp;</p>
      <table width="600" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='11.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21">
                </td>
              </tr>
            </table>
            <p align=center>□作者：王国维
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a>
            <p align=center>&nbsp; 
          </td>
        </tr>
      </table>
      
    </td>
  </tr>

</table>
</body>

</html>

