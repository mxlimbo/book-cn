<html>
<head>
<title>郑伯克段于鄢</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.gif" topmargin="0" marginwidth="0" marginheight="0">
<div align="center">
  <table border="0" cellpadding="0" cellspacing="0" width="776" background="topbg.gif">
    <tr valign="top"> 
      <td width="37" valign="bottom"><img src="l1.gif" width="37" height="19"></td>
      <td width="159"><img src="title.gif" width="159" height="45" border="0"></td>
      <td width="90">&nbsp;</td>
      <td width="288"><img src="top.gif" width="288" height="103" border="0"></td>
      <td colspan="2">&nbsp;</td>
      <td width="24" valign="bottom"><img src="l2.gif" width="24" height="19" border="0"></td>
    </tr>
  </table>
  <table border="0" cellpadding="0" cellspacing="0" width="776" background="tablebg.gif">
    <tr valign="top" align="center"> 
      <td> 
        <table border="0" cellpadding="0" cellspacing="0" width="776">
          <tr valign="top"> 
            <td width="25"></td>
            <td width="59"><a href="content.htm"><img src="return.gif" width="59" height="19" border="0"></a></td>
            <td width="28"></td>
            <td width="59"></td>
            <td width="25"></td>
            <td width="59"><a href="02.htm"><img src="next.gif" width="59" height="19" border="0"></a></td>
            <td width="521"></td>
          </tr>
        </table>
        <table width="600" cellspacing="0" cellpadding="0" border="0">
          <tr> 
            <td> 
              <p align="center" class="h">&nbsp;</p>
              <p align="center" class="h">郑伯克段于鄢</p>
            </td>
          </tr>
        </table>
        <br>
        <table width="600" border="0" cellspacing="0" cellpadding="0">
          <tr> 
            <td>
              <div align="right">隐公元年　　左传 </div>
              <p>　　初，郑武公娶于申，曰武姜。生庄公及共叔段。庄公寤生，惊姜氏，故名曰寤生，遂恶之。爱共叔段，欲立之。亟请于武公，公弗许。</p>
              <p>　　及庄公即位，为之请制。公曰：「制，岩邑也。虢叔死焉，佗邑唯命。」请京，使居之，谓之京城大叔。</p>
              <p>　　祭仲曰：「都城过百雉，国之害也。先王之制，大都不过参国之一，中、五之一，小、九之一。今京不度，非制也，君将不堪。」公曰：「姜氏欲之，焉辟害。」对曰：「姜氏何厌之有？不如早为之所，无使滋蔓，蔓难图也。蔓草犹不可除，况君之宠弟乎？」公曰：「多行不义，必自毙，子姑待之。」　　</p>
              <p>　　既而大叔命西鄙、北鄙贰于己。公子吕曰：「国不堪贰。君将若之何？欲与大叔，臣请事之。若弗与，则请除之，无生民心。」公曰：「无庸，将自及。」 
                　大叔又收贰以为己邑。至于廪延。子封曰：「可矣！厚将得众。」公曰：「不义不昵，厚将崩。」</p>
              <p>　　大叔完聚，缮甲兵，具卒乘，将袭郑，夫人将启之。公闻其期曰：「可矣。」命子封帅车二百乘以伐京，京叛大叔段。段入于鄢，公伐诸鄢。五月辛丑，大叔出奔共。</p>
              <p>　　书曰：「郑伯克段于鄢。」段不弟，故不言弟。如二君，故曰克。称郑伯，讥失教也。谓之郑志，不言出奔，难之也。</p>
              <p>　　遂寘姜氏于城颍，而誓之曰：「不及黄泉，无相见也。」既而悔之。颍考叔为颍谷封人，闻之。有献于公，公赐之食。食舍肉，公问之。对曰：「小人有母，皆尝小人之食矣。未尝君之羹，请以遗之。」公曰：「尔有母遗，毉我独无。」颍考叔曰：「敢问何谓也？」公语之故，且告之悔。对曰：「君何患焉。若阙地及泉，隧而相见，其谁曰不然？」公从之。</p>
              <p>　　公入而赋：「大隧之中，其乐也融融。」姜出而赋：「大隧之外，其乐也泄泄。」遂为母子如初。</p>
              <p>　　君子曰：「颍考叔，纯孝也，爱其母，施及庄公。诗曰：『孝子不匮，永锡尔类。』其是之谓乎。」</p>
            </td>
          </tr>
        </table>
        <p>&nbsp;</p>
        <table width="600" border="0" cellspacing="0" cellpadding="0">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='02.htm'>下一篇</a></div>
                  </td>
                </tr>
              </table>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a>
              </td>
          </tr>
        </table>
        
      </td>
    </tr>
  </table>
  <table border="0" cellpadding="0" cellspacing="0" width="776" background="bbg.gif">
    <tr> 
      <td width="25" valign="top"><img src="b1.gif" width="25" height="25" border="0"></td>
      <td colspan="3" align="right"><img src="b2.gif" width="24" height="25" border="0"></td>
    </tr>
  </table>
</div>
</body>
</html>

