<html>
<head>
<title>襄王不许请隧</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.gif" topmargin="0" marginwidth="0" marginheight="0">
<div align="center">
  <table border="0" cellpadding="0" cellspacing="0" width="776" background="topbg.gif">
    <tr valign="top"> 
      <td width="37" valign="bottom"><img src="l1.gif" width="37" height="19"></td>
      <td width="159"><img src="title.gif" width="159" height="45" border="0"></td>
      <td width="90">&nbsp;</td>
      <td width="288"><img src="top.gif" width="288" height="103" border="0"></td>
      <td colspan="2">&nbsp;</td>
      <td width="24" valign="bottom"><img src="l2.gif" width="24" height="19" border="0"></td>
    </tr>
  </table>
  <table border="0" cellpadding="0" cellspacing="0" width="776" background="tablebg.gif">
    <tr valign="top" align="center"> 
      <td> 
        <table border="0" cellpadding="0" cellspacing="0" width="776">
          <tr valign="top"> 
            <td width="25"></td>
            <td width="59"><a href="content.htm"><img src="return.gif" width="59" height="19" border="0"></a></td>
            <td width="28"></td>
            <td width="59"><a href="15.htm"><img src="last.gif" width="59" height="19" border="0"></a></td>
            <td width="25"></td>
            <td width="59"><a href="17.htm"><img src="next.gif" width="59" height="19" border="0"></a></td>
            <td width="521"></td>
          </tr>
        </table>
        <table width="600" cellspacing="0" cellpadding="0" border="0">
          <tr> 
            <td> 
              <p align="center" class="h">&nbsp;</p>
              <p align="center" class="h">襄王不许请隧</p>
            </td>
          </tr>
        </table>
        <br>
        <table width="600" border="0" cellspacing="0" cellpadding="0">
          <tr> 
            <td>
              <div align="right">国 语 </div>
              <p>　　晋文公既定襄王于郏，王劳之以地。辞，请隧焉。王弗许，曰：「昔我先王之有天下也，规方千里，以为甸服。以供上帝山川百神之祀，以备百姓兆民之用，以待不庭不虞之患。其余以均分公侯伯子男，使各有宁宇，以顺及天地，无逢其灾害。先王岂有赖焉？内官不过九御，外官不过九品，足以供给神禘而已，岂敢厌纵其耳目心腹，以乱百度。亦唯是死生之服物、采章，以临长百姓，而轻重布之，王何异之有？</p>
              <p>　　今天降祸灾于周室，余一人仅亦守府，又不佞以勤叔父，而班先王之大物，以赏私德。其叔父实应且憎，以非余一人。余一人岂敢有爱，先民有言曰：『改玉改行。』叔父若能光裕大德，更姓改物，以创制天下，自显庸也，而缩取备物以镇抚百姓。余一人其流辟于裔土，何辞之与有？若犹是姬姓也，尚将列为公侯，以复先王之职，大物其未可改也。叔父其懋昭明德，物将自至，余何敢以私劳变前之大章，以忝天下。其若先王与百姓何？何政令之为也？若不然，叔父有地而隧焉，余安能知之？」</p>
              <p>　　文公遂不敢请，受地而还。</p>
            </td>
          </tr>
        </table>
        <p>&nbsp;</p>
        <table width="600" border="0" cellspacing="0" cellpadding="0">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='15.htm'>上一篇</a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='17.htm'>下一篇</a></div>
                  </td>
                </tr>
              </table>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a>
              </td>
          </tr>
        </table>
        
      </td>
    </tr>
  </table>
  <table border="0" cellpadding="0" cellspacing="0" width="776" background="bbg.gif">
    <tr> 
      <td width="25" valign="top"><img src="b1.gif" width="25" height="25" border="0"></td>
      <td colspan="3" align="right"><img src="b2.gif" width="24" height="25" border="0"></td>
    </tr>
  </table>
</div>
</body>
</html>

