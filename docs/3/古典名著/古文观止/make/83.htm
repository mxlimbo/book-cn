<html>
<head>
<title>鲁仲连义不帝秦</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.gif" topmargin="0" marginwidth="0" marginheight="0">
<div align="center">
  <table border="0" cellpadding="0" cellspacing="0" width="776" background="topbg.gif">
    <tr valign="top"> 
      <td width="37" valign="bottom"><img src="l1.gif" width="37" height="19"></td>
      <td width="159"><img src="title.gif" width="159" height="45" border="0"></td>
      <td width="90">&nbsp;</td>
      <td width="288"><img src="top.gif" width="288" height="103" border="0"></td>
      <td colspan="2">&nbsp;</td>
      <td width="24" valign="bottom"><img src="l2.gif" width="24" height="19" border="0"></td>
    </tr>
  </table>
  <table border="0" cellpadding="0" cellspacing="0" width="776" background="tablebg.gif">
    <tr valign="top" align="center"> 
      <td> 
        <table border="0" cellpadding="0" cellspacing="0" width="776">
          <tr valign="top"> 
            <td width="25"></td>
            <td width="59"><a href="content.htm"><img src="return.gif" width="59" height="19" border="0"></a></td>
            <td width="28"></td>
            <td width="59"><a href="82.htm"><img src="last.gif" width="59" height="19" border="0"></a></td>
            <td width="25"></td>
            <td width="59"><a href="84.htm"><img src="next.gif" width="59" height="19" border="0"></a></td>
            <td width="521"></td>
          </tr>
        </table>
        <table width="600" cellspacing="0" cellpadding="0" border="0">
          <tr> 
            <td> 
              <p align="center" class="h">&nbsp;</p>
              <p align="center" class="h">鲁仲连义不帝秦</p>
            </td>
          </tr>
        </table>
        <br>
        <table width="600" border="0" cellspacing="0" cellpadding="0">
          <tr> 
            <td>
              <div align="right">资治通鉴 </div>
              <p>　　王陵攻邯郸，少利，益发卒佐陵，陵亡五校，乃以王龁代王陵。赵王使平原君求救于楚，楚王使春申君将兵救赵。魏王亦使将军晋鄙将兵十万救赵。秦王使谓魏王曰：「吾攻赵，旦暮且下；诸侯敢救之者，吾己拔赵，必移兵先击之。」魏王恐，遣人止晋鄙留兵壁邺，名为救赵，实挟两端。又使将军新垣衍间入邯郸，因平原君说赵王，欲共尊秦为帝，以却其兵。</p>
              <p>　　齐人鲁仲连在邯郸，闻之，往见新垣衍，曰：「彼秦者，弃礼义而上首功之国也。彼即肆然而为帝于天下，则连有蹈东海而死耳，不愿为之民也！且梁未睹秦称帝之害故耳，吾将使秦王烹醢梁王！」新垣衍怏然不悦，曰：「先生恶能使秦王烹醢梁王？」鲁仲连曰：「固也，吾将言之。昔者，九侯、鄂侯、文王，纣之三公也。九侯有子而好，献之于纣，纣以为恶，醢九侯。鄂侯争之强，辩之疾，故脯鄂侯。文王闻之，喟然而叹，故拘之牖里之库百日，欲令之死。今秦万乘之国也，梁亦万乘之国也，俱据万乘之国，各有称王之名；奈何睹其一战而胜，欲从而帝之，卒就脯醢之地乎？且秦无已而帝，则将行其天子之礼，以号令于天下；则且变易诸侯之大臣，彼将夺其所不肖而与其所贤，夺其所憎而与其所爱。彼又将使其子女谗妾为诸侯妃姬，处梁之宫，梁王安得晏然而已乎？而将军又何以得故宠乎？」新垣衍起，再拜，曰：「吾乃今知先生天下之士也！吾请出，不敢复言帝秦矣！」</p>
              <p>【校注】此篇节选自《资治通鉴》卷五周纪赧王五十七年，不见于原本古文观止。校以四部备要重刊胡刻《资治通鉴》卷五。</p>
              </td>
          </tr>
        </table>
        <p>&nbsp;</p>
        <table width="600" border="0" cellspacing="0" cellpadding="0">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='82.htm'>上一篇</a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='84.htm'>下一篇</a></div>
                  </td>
                </tr>
              </table>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a>
              </td>
          </tr>
        </table>
        
      </td>
    </tr>
  </table>
  <table border="0" cellpadding="0" cellspacing="0" width="776" background="bbg.gif">
    <tr> 
      <td width="25" valign="top"><img src="b1.gif" width="25" height="25" border="0"></td>
      <td colspan="3" align="right"><img src="b2.gif" width="24" height="25" border="0"></td>
    </tr>
  </table>
</div>
</body>
</html>

