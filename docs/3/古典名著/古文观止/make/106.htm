<html>
<head>
<title>游褒禅山记</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.gif" topmargin="0" marginwidth="0" marginheight="0">
<div align="center">
  <table border="0" cellpadding="0" cellspacing="0" width="776" background="topbg.gif">
    <tr valign="top"> 
      <td width="37" valign="bottom"><img src="l1.gif" width="37" height="19"></td>
      <td width="159"><img src="title.gif" width="159" height="45" border="0"></td>
      <td width="90">&nbsp;</td>
      <td width="288"><img src="top.gif" width="288" height="103" border="0"></td>
      <td colspan="2">&nbsp;</td>
      <td width="24" valign="bottom"><img src="l2.gif" width="24" height="19" border="0"></td>
    </tr>
  </table>
  <table border="0" cellpadding="0" cellspacing="0" width="776" background="tablebg.gif">
    <tr valign="top" align="center"> 
      <td> 
        <table border="0" cellpadding="0" cellspacing="0" width="776">
          <tr valign="top"> 
            <td width="25"></td>
            <td width="59"><a href="content.htm"><img src="return.gif" width="59" height="19" border="0"></a></td>
            <td width="28"></td>
            <td width="59"><a href="105.htm"><img src="last.gif" width="59" height="19" border="0"></a></td>
            <td width="25"></td>
            <td width="59"><a href="107.htm"><img src="next.gif" width="59" height="19" border="0"></a></td>
            <td width="521"></td>
          </tr>
        </table>
        <table width="600" cellspacing="0" cellpadding="0" border="0">
          <tr> 
            <td> 
              <p align="center" class="h">&nbsp;</p>
              <p align="center" class="h">游褒禅山记</p>
            </td>
          </tr>
        </table>
        <br>
        <table width="600" border="0" cellspacing="0" cellpadding="0">
          <tr> 
            <td> 
              <div align="right">王安石 </div>
              <p>　　褒禅山，亦谓之华山，唐浮图慧褒，始舍于其址，而卒葬之，以故其后名之曰褒禅。今所谓慧空禅院者，褒之庐冢也。距其院东五里，所谓华阳洞者，以其在华山之阳名之也。距洞百余步，有碑仆道，其文漫灭，独其为文犹可识，曰：「花山」，今言华如华实之华者，盖音谬也。</p>
              <p>　　其下平旷，有泉侧出，而记游者甚众，所谓前洞也。由山以上五六里，有穴窈然，入之甚寒，问其深，则虽好游者不能穷也，谓之后洞。余与四人拥火以入，入之愈深，其进愈难，而其见愈奇。有怠而欲出者，曰：「不出，火且尽。」遂与之俱出。盖予所至，比好游者尚不能什一，然视其左右，来而记之者已少；盖其又深，则其至又加少矣。方是时，予之力尚足以入，火尚足以明也。既其出，则或咎其欲出者，而予亦悔其随之，而不得极夫游之乐也。</p>
              <p>　　于是予有叹焉：古人之观于天地、山川、草木、虫鱼、鸟兽，往往有得，以其求思之深，而无不在也。夫夷以近，则游者众；险以远，则至者少；而世之奇伟瑰怪非常之观，常在于险远而人之所罕至焉，故非有志者不能至也。有志矣，不随以止也，然力不足者亦不能至也。有志与力，而又不随以怠，至于幽暗昏惑，而无物以相之，亦不能至也。然力足以至焉而不至，于人为可讥，而在己为有悔；尽吾志也，而不能至者，可以无悔矣，其孰能讥之乎？此予之所得也！</p>
              <p>　　余于仆碑，又以悲夫古书之不存，后世之谬其传而莫能名者，何可胜道也哉！此所以学者不可以不深思而慎取之也。</p>
              <p>　　四人者：庐陵萧君圭君玉，长乐王回深父，余弟安国平父、安上纯父。</p>
            </td>
          </tr>
        </table>
        <p>&nbsp;</p>
        <table width="600" border="0" cellspacing="0" cellpadding="0">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='105.htm'>上一篇</a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='107.htm'>下一篇</a></div>
                  </td>
                </tr>
              </table>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a>
              </td>
          </tr>
        </table>
        
      </td>
    </tr>
  </table>
  <table border="0" cellpadding="0" cellspacing="0" width="776" background="bbg.gif">
    <tr> 
      <td width="25" valign="top"><img src="b1.gif" width="25" height="25" border="0"></td>
      <td colspan="3" align="right"><img src="b2.gif" width="24" height="25" border="0"></td>
    </tr>
  </table>
</div>
</body>
</html>

