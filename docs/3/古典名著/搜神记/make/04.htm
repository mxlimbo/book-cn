<html>
<head>
<title>搜神记卷二</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.gif" topmargin="0" marginwidth="0" marginheight="0">
<table border="0" cellpadding="0" cellspacing="0" width="776">
  <tr valign="top"> 
    <td><img src="top1.gif" width="776" height="60" border="0"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top"> 
    <td width="410"><img src="top2.gif" width="410" height="21" border="0"></td>
    <td width="58"><a href="content.htm"><img src="return.gif" width="58" height="21" border="0"></a></td>
    <td width="22"></td>
    <td width="58"><a href="03.htm"><img src="last.gif" width="58" height="21" border="0"></a></td>
    <td width="22"></td>
    <td width="58"><a href="05.htm"><img src="next.gif" width="58" height="21" border="0"></a></td>
    <td width="148"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top" align="center"> 
    <td background="mainbg.gif"> 
      <table width="500" cellspacing="0" cellpadding="0" align="center" border="0">
        <tr> 
          <td> 
            <p align="center" class="h">&nbsp;</p>
            <p align="center" class="h">搜神记卷二 </p>
          </td>
        </tr>
      </table>
      <br>
      <table width="600" border="0" cellspacing="0" cellpadding="0" align="center">
        <tr> 
          <td> 
            <p> 　　寿光侯者，汉章帝时人也。能劾百鬼众魅，令自缚见形。其乡人有妇为魅所病，侯为劾之，得大蛇数丈，死于门外，妇因以安。又有大树，树有精，人止其下者死，鸟过之亦坠。侯劾之，树盛夏枯落，有大蛇，长七八丈，悬死树间。章帝闻之，征问。对曰：&quot;有之。&quot;帝曰：&quot;殿下有怪，夜半后，常有数人，绛衣，披发，持火相随。岂能劾之？&quot;侯曰：&quot;此小怪，易消耳。&quot;帝伪使三人为之。侯乃设法，三人登时仆地，无气。帝惊曰：&quot;非魅也，朕相试耳。&quot;即使解之。或云：&quot;汉武帝时，殿下有怪常见，朱衣，披发，相随，持烛而走。帝谓刘凭曰：'卿可除此否？'凭曰：'可。'乃以青符掷之，见数鬼倾地。帝惊曰：'以相试耳。'解之而苏。&quot;</p>
            <p>　　樊英，隐于壶山。尝有暴风从西南起，英谓学者曰：&quot;成都市火甚盛。&quot;因含水嗽之。乃命计其时日，后有从蜀来者，云：&quot;是日大火，有云从东起，须臾大雨火遂灭。&quot;</p>
            <p>　　闽中有徐登者，女子化为丈夫，与东阳赵昺，并善方术。时遭兵乱，相遇于溪，各矜其所能。登先禁溪水为不流，昺次禁杨柳为生稊。二人相视而笑。登年长，昺师事之。后登身故，昺东入长安，百姓未知，昺乃升茅屋，据鼎而爨。主人惊怪，昺笑而不应，屋亦不损。</p>
            <p>　　赵昺尝临水求渡，船人不许。昺乃张帷盖，坐其中，长啸呼风，乱流而济。于是百姓敬服，从者如归。长安令恶其惑众，收杀之。民为立祠于永康，至今蚊蚋不能入。</p>
            <p>　　徐登、赵昺，贵尚清俭，祀神以东流水，削桑皮以为脯。</p>
            <p>　　陈节访诸神，东海君以织成青襦一领遗之。</p>
            <p>　　宣城边洪，为广阳领校，母丧归家。韩友往投之，时日已暮，出告从者：&quot;速装束，吾当夜去。&quot;从者曰：&quot;今日已暝，数十里草行，何急复去？&quot;友曰：&quot;此间血覆地，宁可复住。&quot;苦留之，不得。其夜，洪欻发狂，绞杀两子，幷杀妇。又斫父婢二人，皆被创，因走亡，数日，乃于宅前林中得之，已自经死。</p>
            <p>　　鞠道龙，善为幻术。尝云：&quot;东海人黄公，善为幻，制蛇，御虎。常佩赤金刀。及衰老，饮酒过度。秦末，有白虎见于东海，诏遣黄公以赤刀往厌之；术既不行，遂为虎所杀。&quot;</p>
            <p>　　谢纠，尝食客，以朱书符投井中，有一双鲤鱼跳出，即命作脍。一坐皆得遍。</p>
            <p>　　晋永嘉中，有天竺胡人，来渡江南。其人有数术：能断舌复续，吐火。所在人士聚观。将断时，先以舌吐示宾客，然后刀截，血流覆地，乃取置器中，传以示人，视之舌头，半舌犹在，既而还取含续之。坐有顷，坐人见舌则如故，不知其实断否。其续断，取绢布，与人合执一头，对翦中断之；已而取两断合视，绢布还连续，无异故体。时人多疑以为幻，阴乃试之，真断绢也。其吐火，先有药在器中，取火一片，与黍(食唐)合之，再三吹呼，已而张口，火满口中，因就爇取以炊，则火也。又取书纸及绳缕之属，投火中，众共视之，见其烧爇了尽；乃拨灰中，举而出之，故向物也。</p>
            <p>　　扶南王范寻养虎于山，有犯罪者，投与虎，不噬，乃宥之。故山名大虫，亦名大灵。又养鳄鱼十头，若犯罪者，投与鳄鱼，不噬，乃赦之，无罪者皆不噬。故有鳄鱼池。又尝煮水令沸，以金指环投汤中，然后以手探汤：其直者，手不烂，有罪者，入汤即焦。</p>
            <p>　　戚夫人侍儿贾佩兰，后出为扶风人段儒妻，说：&quot;在宫内时，尝以弦管歌舞相欢娱，竞为妖服以趋良时。十月十五日，共入灵女庙，以豚黍乐神，吹笛，击筑，歌上灵之曲。既而相与连臂踏地为节，歌赤凤皇来，乃巫俗也。至七月七日，临百子池，作于阗乐，乐毕，以五色缕相羁，谓之'相连绶。'八月四日，出雕房北户，竹下围棋。胜者，终年有福；负者，终年疾病。取丝缕，就北辰星求长命，乃免。九月，佩茱萸，食蓬饵，饮菊花酒，令人长命。菊花舒时，幷采茎叶，杂黍米饟之，至来年九月九日始熟，就饮焉，故谓之'菊花酒。'正月上辰，出池边盥濯，食蓬饵，以祓妖邪。三月上已，张乐于流水。如此终岁焉。&quot;</p>
            <p>　　汉武帝时，幸李夫人，夫人卒后，帝思念不已。方士齐人李少翁，言能致其神。乃夜施帷帐，明灯烛，而令帝居他帐遥望之。见美女居帐中，如李夫人之状，还幄坐而步，又不得就视。帝愈益悲感，为作诗曰：&quot;是耶？非耶？立而望之，偏婀娜，何冉冉其来迟！&quot;令乐府诸音家弦歌之。</p>
            <p>　　汉北海营陵有道人，能令人与已死人相见。其同郡人妇死已数年，闻而往见之，曰：&quot;愿令我一见亡妇，死不恨矣。&quot;道人曰：&quot;卿可往见之。若闻鼓声，即出，勿留。&quot;乃语其相见之术。俄而得见之；于是与妇言语，悲喜恩情如生。良久，闻鼓声，恨恨不能得住，当出户时，忽掩其衣裾户间，掣绝而去。至后岁余，此人身亡。家葬之，开冢，见妇棺盖下有衣裾。</p>
            <p>　　吴孙休有疾，求觋视者，得一人，欲试之。乃杀鹅而埋于苑中，架小屋，施床几，以妇人屐履服物着其上。使觋视之，告曰：&quot;若能说此冢中鬼妇人形状者，当加厚赏，而即信矣。&quot;竟日无言。帝推问之急，乃曰：&quot;实不见有鬼，但见一白头鹅立墓上，所以不即白之。疑是鬼神变化作此相，当候其真形而定。不复移易，不知何故，敢以实上。&quot;</p>
            <p>　　吴孙峻杀朱主，埋于石子冈。归命即位，将欲改葬之，冢墓相亚，不可识别。而宫人颇识主亡时所着衣服，乃使两巫各住一处，以伺其灵，使察鉴之，不得相近。久时，二人俱白见一女人，年可三十余，上着青锦束头，紫白袷裳，丹绨丝履，从石子冈上半冈，而以手抑膝长太息，小住须臾，更进一冢上，便止，徘徊良久，奄然不见。二人之言，不谋而合。于是开冢，衣服如之。</p>
            <p>　　夏侯弘自云见鬼，与其言语。镇西谢尚所乘马忽死，忧恼甚至。谢曰：&quot;卿若能令此马生者，卿真为见鬼也。&quot;弘去良久，还曰：&quot;庙神乐君马，故取之。今当活。&quot;尚对死马坐，须臾，马忽自门外走还，至马尸间，便灭，应时能动，起行。谢曰：&quot;我无嗣，是我一身之罚。&quot;弘经时无所告。曰：&quot;顷所见，小鬼耳，必不能辨此源由。&quot;后忽逢一鬼，乘新车，从十许人，着青丝布袍。弘前提牛鼻，车中人谓弘曰：&quot;何以见阻？&quot;弘曰：&quot;欲有所问。镇西将军谢尚无儿。此君风流令望，不可使之绝祀。&quot;军中人动容曰：&quot;君所道正是仆儿。年少时，与家中婢通誓约不再婚，而违约；今此婢死，在天诉之，是故无儿。&quot;弘具以告。谢曰：&quot;吾少时诚有此事。&quot;弘于江陵，见一大鬼，提矛戟，有随从小鬼数人。弘畏惧，下路避之。大鬼过后，捉得一小鬼，问：&quot;此何物？&quot;曰：&quot;杀人以此矛戟，若中心腹者，无不辄死。&quot;弘曰：&quot;治此病有方否？&quot;鬼曰：&quot;以乌鸡薄之，即差。&quot;弘曰：&quot;今欲何行？&quot;鬼曰：&quot;当至荆、扬二州尔。&quot;时比日行心腹病，无有不死者，弘乃教人杀乌鸡以薄之，十不失八九。今治中恶辄用乌鸡薄之者，弘之由也。</p>
          </td>
        </tr>
      </table>
      <p>&nbsp;</p>
      <table width="463" border="0" cellspacing="0" cellpadding="0" align="center">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='03.htm'>上一卷</a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='05.htm'>下一卷</a></div>
                </td>
              </tr>
            </table>
            <p align=center>□ 作者：干宝
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
  </tr>
</table>
</body>
</html>

