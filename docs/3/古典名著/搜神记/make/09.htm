<html>
<head>
<title>搜神记卷七</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.gif" topmargin="0" marginwidth="0" marginheight="0">
<table border="0" cellpadding="0" cellspacing="0" width="776">
  <tr valign="top"> 
    <td><img src="top1.gif" width="776" height="60" border="0"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top"> 
    <td width="410"><img src="top2.gif" width="410" height="21" border="0"></td>
    <td width="58"><a href="content.htm"><img src="return.gif" width="58" height="21" border="0"></a></td>
    <td width="22"></td>
    <td width="58"><a href="08.htm"><img src="last.gif" width="58" height="21" border="0"></a></td>
    <td width="22"></td>
    <td width="58"><a href="10.htm"><img src="next.gif" width="58" height="21" border="0"></a></td>
    <td width="148"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top" align="center"> 
    <td background="mainbg.gif"> 
      <table width="500" cellspacing="0" cellpadding="0" align="center" border="0">
        <tr> 
          <td> 
            <p align="center" class="h">&nbsp;</p>
            <p align="center" class="h">搜神记卷七 </p>
          </td>
        </tr>
      </table>
      <br>
      <table width="600" border="0" cellspacing="0" cellpadding="0" align="center">
        <tr> 
          <td> 
            <p>　　初，汉元、成之世，先识之士有言曰：&quot;魏年有和，当有开石于西三千余里，系五马，文曰：'大讨曹。'&quot;及魏之初兴也，张掖之柳谷，有开石焉：始见于建安，形成于黄初，文备于太和，周围七寻，中高一仞，苍质素章：龙、马、鳞、鹿、凤凰、仙人之象，粲然咸着。此一事者，魏、晋代兴之符也。至晋泰始三年，张掖太守焦胜上言：以留郡本国图，校今石文，文字多少不同，谨具图上。案其文有五马象：其一，有人平上帻，执戟而乘之。其一，有若马形而不成，其字有金，有中，有大司马，有王，有大吉，有正，有开寿。其一，成行，曰：金当取之。</p>
            <p>　　晋武帝泰始初，衣服上俭，下丰，着衣者皆厌腰。此君衰弱，臣放纵之象也。至元康末，妇人出两裆，加乎交领之上。此内出外也。为车乘者，苟贵轻细，又数变易其形，皆以白篾为纯。盖古丧车之遗象。晋之祸征也。</p>
            <p>　　胡床，貊盘，翟之器也。羌煮，貊炙，翟之食也。自太始以来，中国尚之。贵人，富室，必畜其器。吉享嘉宾，皆以为先。戎翟侵中国之前兆也。</p>
            <p>　　晋太康四年，会稽郡蟛蚑及蟹，皆化为鼠。其众覆野。大食稻，为灾。始成，有毛肉而无骨，其行不能过田●，数日之后，则皆为牝。</p>
            <p>　　太康五年正月，二龙见武库井中。武库者，帝王威御之器，所宝藏也；屋宇邃密，非龙所处。是后七年，藩王相害；二十八年，果有二胡，僭窃神器，皆字曰龙。</p>
            <p>　　晋武帝太康六年，南阳获两足虎。虎者，阴精而居乎阳，金兽也。南阳，火名也。金精入火，而失其形，王室乱之妖也。其七年十一月景辰，四角兽见于河间。天戒若曰：&quot;角，兵象也。四者，四方之象。当有兵革起于四方&quot;，后河间王遂连四方之兵，作为乱阶。</p>
            <p>　　太康九年，幽州塞北有死牛头语。时帝多疾病，深以后事为念，而付托不以至公，思瞀乱之应也。</p>
            <p>　　太康中，有鲤鱼二枚，现武库屋上。武库，兵府；鱼有鳞甲，亦是兵之类也。鱼既极阴，屋上太阳，鱼现屋上，象至阴以兵革之祸干太阳也。及惠帝初，诛皇后父杨骏，矢交宫阙，废后为庶人，死于幽宫。元康之末，而贾后专制，谤杀太子，寻亦诛废。十年之间，母后之难再兴，是其应也。自是祸乱构矣。京房易妖曰：&quot;鱼去水，飞入道路，兵且作。&quot;</p>
            <p>　　初，作屐者：妇人圆头，男子方头。盖作意欲别男女也。至太康中，妇人皆方头屐，与男无异，此贾后专妒之征也。</p>
            <p>　　晋时，妇人结发者，既成，以缯急束其环，名曰&quot;撷子髻&quot;。始自宫中，天下翕然化之也。其末年，遂有怀、惠之事。</p>
            <p>　　太康中，天下为&quot;晋世宁&quot;之舞。其舞，抑手以执杯盘，而反复之。歌曰：&quot;晋世宁舞，杯盘反复。&quot;至危也。杯盘，酒器也，而名曰&quot;晋世宁&quot;者，言时人苟且饮食之间，而其智不可及远，如器在手也。</p>
            <p>　　太康中，天下以毡为絔头，及络带裤口。于是百姓咸相戏曰：&quot;中国其必为胡所破也。夫毡，胡之所产者也，而天下以为絔头，带身，裤口，胡既三制之矣，能无败乎？&quot;</p>
            <p>　　太康末，京、洛为&quot;折杨柳&quot;之歌。其曲始有兵革苦辛之辞，终以擒获斩截之事。自后扬骏被诛，太后幽死，杨柳之应也。</p>
            <p>　　晋武帝太熙元年，辽东有马生角，在两耳下，长三寸。及帝宴驾，王室毒于兵祸。</p>
            <p>　　晋惠帝元康中，妇人之饰有五佩兵。又以金、银、象、角、玳瑁之属，为斧、钺、戈、戟而载之，以当笄。男女之别，国之大节故服食异等。今妇人而以兵器为饰，盖妖之甚者也。于是遂有贾后之事。</p>
            <p>　　晋元康三年闰二月，殿前六钟皆出涕，五刻乃止。前年，贾后杀杨太后于金墉城，而贾后为恶不悛，故钟出涕，犹伤之也。</p>
            <p>　　惠帝之世，京、洛有人，一身而男女二体，亦能两用人道，而性尤好淫。天下兵乱，由男女气乱，而妖形作也。</p>
            <p>　　惠帝元康中，安丰有女子，曰周世宁，年八岁，渐化为男。至十七八，而气性成。女体化而不尽，男体成而不彻，畜妻而无子。</p>
            <p>　　元康五年三月，临淄有大蛇，长十许丈，负二小蛇，入城北门，径从市入汉阳城景王祠中，不见。</p>
            <p>　　元康五年三月，吕县有流血，东西百余步，其后八载，而封云乱徐州，杀伤数万人。</p>
            <p>　　元康七年，霹雳破城南高禖石。高禖，宫中求子祠也。贾后妒忌，将杀怀、愍，故天怒贾后将诛之应也。</p>
            <p>　　元康中，天下始相效为乌杖，以柱掖其后，稍施其镦，住则植之。及怀、愍之世，王室多故，而中都丧败，元帝以藩臣树德东方，维持天下，柱掖之应也。</p>
            <p>　　元康中，贵游子弟，相与为散发，裸身之饮，对弄婢妾。逆之者伤好，非之者负讥。希世之士，耻不与焉。胡狄侵中国之萌也。其后遂有二胡之乱。</p>
            <p>　　惠帝太安元年，丹阳湖熟县夏架湖，有大石浮二百步而登岸，百姓惊叹相告曰：&quot;石来寻。&quot;而石冰入建邺。</p>
            <p>　　太安元年四月，有人自云龙门入殿前，北面再拜，曰：&quot;我当作中书监。&quot;即收斩之。禁庭尊秘之处，今贱人竟入，而门卫不觉者，宫室将虚，下人踰上之妖也。是后帝迁长安，宫阙遂空焉。</p>
            <p>　　太安中江夏功曹张骋所乘牛，忽言曰：&quot;天下方乱，吾甚极为，乘我何之？&quot;骋及从者数人皆惊怖。因绐之曰：&quot;令汝还，勿复言。&quot;乃中道还，至家，未释驾。又言曰：&quot;归何早也？&quot;骋益忧惧，秘而不言。安陆县有善卜者，骋从之卜。卜者曰：&quot;大凶。非一家之祸，天下将有兵起。一郡之内，皆破亡乎！&quot;骋还家，牛又人立而行。百姓聚观。其秋张昌贼起。先略江夏，诳曜百姓，以汉祚复兴，有凤凰之瑞，圣人当世。从军者皆绛抹头，以彰火德之祥，百姓波荡，从乱如归。骋兄弟并为将军都尉。未几而败。于是一郡破残，死伤过半，而骋家族矣。京房易妖曰：&quot;牛能言，如其言占吉凶。&quot;</p>
            <p>　　元康、太安之间，江、淮之域，有败屩自聚于道，多者至四五十量。人或散去之，投林草中，明日视之，悉复如故。或云：&quot;见猫衔而聚之。&quot;世之所说：&quot;屩者，人之贱服。而当劳辱下民之象也。败者，疲弊之象也。道者，地里四方所以交通，王命所由往来也。今败屩聚于道者，象下民疲病，将相聚为乱，绝四方而壅王命也。&quot;</p>
            <p>　　晋惠帝永兴元年，成都王之攻长沙也，反军于邺，分外陈兵。是夜，戟锋皆有火光，遥望如悬烛，就视，则亡焉。其后终以败亡。</p>
            <p>　　晋怀帝永嘉元年，吴郡吴县万详婢，生一子，鸟头，两足，马蹄，一手，无毛，尾黄色，大如碗。</p>
            <p>　　永嘉五年，枹罕令严根婢，产一龙，一女，一鹅。京房易传曰：&quot;人生他物，非人所见者，皆为天下大兵。&quot;时帝承惠帝之后，四海沸腾，寻而陷于平阳，为逆胡所害。</p>
            <p>　　永嘉五年，吴郡嘉兴张林家，有狗忽作人言曰：&quot;天下人俱饿死&quot;于是果有二胡之乱，天下饥荒焉。</p>
            <p>　　永嘉五年十一月，有蝘鼠出延陵，郭璞筮之，遇临之益，曰：&quot;此郡之东县，当有妖人欲称制者。寻亦自死矣。&quot;</p>
            <p>　　永嘉六年正月，无锡县欻有四枝茱萸树，相樛而生，状若连理。先是，郭璞筮延陵蝘鼠，遇临之益，曰：&quot;后当复有妖树生，若瑞而非，辛螫之木也。傥有此，东西数百里，必有作逆者。&quot;及此生木，其后吴兴徐馥作乱，杀太守袁琇。</p>
            <p>　　永嘉中寿春城内有豕生人，两头而不活。周馥取而观之。识者云：&quot;豕，北方畜，胡狄象。两头者，无上也。生而死，不遂也。&quot;天戒若曰：&quot;易生专利之谋，将自致倾覆也。&quot;俄为元帝所败。</p>
            <p>　　永嘉中，士大夫竞服生笺单衣。识者怪之，曰：&quot;此古练纕之布，诸侯所以服天子也。今无故服之，殆有应乎！&quot;其后怀、愍晏驾。</p>
            <p>　　昔魏武军中无故作白帢，此缟素凶丧之征也。初，横缝其前以别后，名之曰&quot;颜帢，&quot;传行之。至永嘉之间，稍去其缝，名&quot;无颜帢，&quot;而妇人束发，其缓弥甚，紒之坚不能自立，发被于额，目出而已。无颜者，愧之言也。覆额者，惭之貌也。其缓弥甚者，言天下亡礼与义，放纵情性，及其终极，至于大耻也。其后二年，永嘉之乱，四海分崩，下人悲难，无颜以生焉。</p>
            <p>　　晋愍帝建兴四年，西都倾覆，元皇帝始为晋王四海宅心。其年十月二十二日，新蔡县吏任乔妻胡氏年二十五，产二女，相向，腹心合，自腰以上，脐以下。各分。此盖天下未一之妖也。时内史吕会上言：&quot;按瑞应图云：'异根同体，谓之连理。异亩同颍，谓之嘉禾。'草木之属，犹以为瑞；今二人同心，天垂灵象。故易云：'二人同心，其利断金。'休显见生于陈东之中，盖四海同心之瑞。不胜喜跃。谨画图上。&quot;时有识者哂之。君子曰：&quot;知之难也。以臧文仲之才，独祀爰居焉。布在方册，千载不忘。故士不可以不学。古人有言：木无枝谓之瘣，人不学谓之瞽。当其所蔽，盖阙如也。可不勉乎？&quot;</p>
            <p>　　晋元帝建武元年六月，扬州大旱；十二月，河东地震。去年十二月，斩督运令史淳于伯，血逆深上柱二丈三尺，旋复下深四尺五寸。是时淳于伯冤死，遂频旱三年。刑罚妄加，群阴不附，则阳气胜之。罚，又冤气之应也。</p>
            <p>　　晋元帝建武元年七月，晋陵东门，有牛生犊，一体两头。京房易传曰：&quot;牛生子，二首，一身，天下将分之象也。&quot;</p>
            <p>　　元帝太兴元年四月，西平地震，涌水出。十二月，庐陵、豫章、武昌、西陵地震，涌水出，山崩。此王敦陵上之应也。</p>
            <p>　　太兴元年，三月武昌太守王谅，有牛生子，两头，八足，两尾，共一腹。不能自生，十余人以绳引之。子死，母活。其三年后，苑中有牛生子，一足三尾，生而即死。</p>
            <p>　　太兴二年，丹阳郡吏濮阳演马生驹，两头，自项前别。生而死。此政在私门二头之象也。其后王敦陵上。</p>
            <p>　　太兴初，有女子，其阴在腹，当脐下。自中国来，至江东。其性淫而不产。又有女子，阴在首。居在扬州。亦性好淫。京房易妖曰：&quot;人生子，阴在首，则天下大乱。若在腹，则天下有事。若在背，则天下无后。&quot;</p>
            <p>　　太兴中王敦镇武昌，武昌灾，火起，兴众救之，救于此，而发于彼，东西南北数十处俱应，数日不绝，旧说所谓&quot;滥灾妄起，虽兴师不能救之&quot;之谓也。此臣而行君，亢阳失节。是时王敦陵上，有无君之心，故灾也。</p>
            <p>　　太兴中兵士以绛囊缚紒。识者曰：&quot;紒在首，为干，君道也，囊者，为坤，臣道也。今以朱囊缚紒，臣道侵君之象也，为衣者上带短纔至于掖；着帽者，又以带缚项，下逼上，上无地也。为裤者，直幅，无口，无杀，下大之象也。&quot;寻而王敦谋逆，再攻京师。</p>
            <p>　　太兴四年，王敦在武昌，铃下仪仗生花，如莲花，五六日而萎落。说曰：&quot;易说：'枯杨生花，何可久也。'今狂花生枯木，又在铃阁之间，言威仪之富，荣华之盛，皆如狂花之发，不可久也。&quot;其后王敦终以逆，命加戮其尸。</p>
            <p>　　旧为羽扇柄者，刻木象其骨形，列羽用十，取全数也。初，王敦南征，始改为长柄，下出，可捉。而减其羽，用八。识者尤之曰：&quot;夫羽扇，翼之名也。创为长柄，将执其柄以制其羽翼也。改十为八，将未备夺已备也。此殆敦之擅权，以制朝廷之柄，又将以无德之材，欲窃非据也。&quot;</p>
            <p>　　晋明帝太宁初，武昌有大蛇，常居故神祠空树中，每出头从人受食。京房易传曰：&quot;蛇见于邑，不出三年，有大兵，国有大忧。&quot;寻有王敦之逆。</p>
          </td>
        </tr>
      </table>
      <p>&nbsp;</p>
      <table width="463" border="0" cellspacing="0" cellpadding="0" align="center">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='08.htm'>上一卷</a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='10.htm'>下一卷</a></div>
                </td>
              </tr>
            </table>
            <p align=center>□ 作者：干宝
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
  </tr>
</table>
</body>
</html>

