<html>
<head>
<title>搜神记卷十五</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.gif" topmargin="0" marginwidth="0" marginheight="0">
<table border="0" cellpadding="0" cellspacing="0" width="776">
  <tr valign="top"> 
    <td><img src="top1.gif" width="776" height="60" border="0"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top"> 
    <td width="410"><img src="top2.gif" width="410" height="21" border="0"></td>
    <td width="58"><a href="content.htm"><img src="return.gif" width="58" height="21" border="0"></a></td>
    <td width="22"></td>
    <td width="58"><a href="16.htm"><img src="last.gif" width="58" height="21" border="0"></a></td>
    <td width="22"></td>
    <td width="58"><a href="18.htm"><img src="next.gif" width="58" height="21" border="0"></a></td>
    <td width="148"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top" align="center"> 
    <td background="mainbg.gif"> 
      <table width="500" cellspacing="0" cellpadding="0" align="center" border="0">
        <tr> 
          <td> 
            <p align="center" class="h">&nbsp;</p>
            <p align="center" class="h">搜神记卷十五 </p>
          </td>
        </tr>
      </table>
      <br>
      <table width="600" border="0" cellspacing="0" cellpadding="0" align="center">
        <tr> 
          <td> 
            <p>　　秦始皇时，有王道平，长安人也，少时与同村人唐叔偕女，小名父喻，容色俱美，誓为夫妇。寻王道平被差征伐，落堕南国，九年不归，父母见女长成。即聘与刘祥为妻，女与道平，言誓甚重，不肯改事。父母逼迫，不免出嫁刘祥。经三年，忽忽不乐，常思道平，忿怨之深，悒悒而死。死经三年，平还家，乃诘邻人：&quot;此女安在？&quot;邻人云：&quot;此女意在于君，被父母凌逼，嫁与刘祥，今已死矣。&quot;平问：'墓在何处？&quot;邻人引往墓所，平悲号哽咽，三呼女名，绕墓悲苦，不能自止。平乃祝曰：&quot;我与汝立誓天地，保其终身，岂料官有牵缠，致令乖隔，使汝父母与刘祥，既不契于初心，生死永诀。然汝有灵圣，使我见汝生平之面。若无神灵，从兹而别。&quot;言讫，又复哀泣逡巡。其女魂自墓出，问平：&quot;何处而来？良久契阔。与君誓为夫妇，以结终身，父母强逼，乃出聘刘祥，已经三年，日夕忆君，结恨致死，乖隔幽途。然念君宿念不忘，再求相慰，妾身未损，可以再生，还为夫妇。且速开冢，破棺，出我，即活。&quot;平审言，乃启墓门，扪看。其女果活。乃结束随平还家。其夫刘祥闻之，惊怪，申诉于州县。检律断之，无条，乃录状奏王。王断归道平为妻。寿一百三十岁。实谓精诚贯于天地，而获感应如此。</p>
            <p>　　晋武帝世，河间郡有男女私悦，许相配适；寻而男从军，积年不归，女家更欲适之，女不愿行，父母逼之，不得已而去，寻病死。其男戍还，问女所在，其家具说之；乃至冢，欲哭之叙哀，而不胜其情，遂发冢，开棺，女即苏活，因负还家，将养数日，平复如初。后夫闻，乃往求之；其人不还，曰：&quot;卿妇已死，天下岂闻死人可复活耶？此天赐我，非卿妇也。&quot;于是相讼，郡县不能决，以谳廷尉，秘书郎王导奏以；&quot;精诚之至，感于天地，故死而更生，此非常事，不得以常礼断之。请还开冢者。&quot;朝廷从其议。</p>
            <p>　　汉献帝建安中，南阳贾偶，字文合，得病而亡。时有吏，将诣太山司命，阅簿，谓吏曰：&quot;当召某郡文合，何以召此人？可速遣之。&quot;时日暮，遂至郭外树下宿，见一年少女独行，文合问曰：&quot;子类衣冠，何乃徒步？姓字为谁？&quot;女曰：&quot;某，三河人，父见为弋阳令，昨被召来，今却得还，遇日暮，惧获瓜田李下之讥，望君之容，必是贤者，是以停留，依凭左右。&quot;文合曰：&quot;悦子之心，愿交欢于今夕。&quot;女曰：&quot;闻之诸姑：女子以贞专为德，洁白为称。&quot;文合反复与言，终无动志。天明，各去。文合卒巳再宿，停丧将殓，视其面，有色，扪心下，稍温，少顷，却苏。后文合欲验其实，遂至弋阳，修刺谒令，因问曰：&quot;君女宁卒而却苏耶？&quot;具说女子姿质，服色，言语，相反覆本末。令入问女，所言皆同。乃大惊叹。竟以此女配文合焉。</p>
            <p>　　汉建安四年二月，武陵充县妇人李娥，年六十岁，病卒，埋于城外，已十四日。娥比舍有蔡仲，闻娥富，谓殡当有金宝，乃盗发冢求金，以斧剖棺。斧数下，娥于棺中言曰：&quot;蔡仲！汝护我头。&quot;仲惊，遽便出走，会为县吏所见，遂收治。依法，当弃市。娥儿闻母活，来迎出，将娥回去。武陵太守闻娥死复生，召见，问事状。娥对曰：&quot;闻谬为司命所召，到时，得遣出，过西门外，适见外兄刘伯文，惊相劳问，涕泣悲哀。娥语曰：'伯文！我一日误为所召，今得遣归，既不知道，不能独行，为我得一伴否？又我见召在此，已十余日，形体又为家人所葬埋，归，当那得自出？'伯文曰：'当为问之。'即遣门卒与尸曹相问：'司命一日误召武陵女子李娥，今得遣还，娥在此积日，尸丧，又当殡殓，当作何等得出；又女弱，独行，岂当有伴耶？是吾外妹，幸为便安之。&quot;答曰：'今武陵西界，有男子李黑，亦得遣还，便可为伴。兼敕黑过娥比舍蔡仲，发出娥也。'于是娥遂得出。与伯文别，伯文曰：'书一封，以与儿佗。'娥遂与黑俱归。事状如此。&quot;太守闻之，慨然叹曰：&quot;天下事真不可知也。&quot;乃表，以为：&quot;蔡仲虽发冢为鬼神所使；虽欲无发，势不得已，宜加宽宥。&quot;诏书报可。太守欲验语虚实，即遣马吏于西界，推问李黑，得之，与黑语协。乃致伯文书与佗，佗识其纸，乃是父亡时送箱中文书也。表文字犹在也，而书不可晓。乃请费长房读之，曰：&quot;告佗：我当从府君出案行部，当以八月八日日中时，武陵城南沟水畔顿。汝是时必往。&quot;到期，悉将大小于城南待之。须臾果至，但闻人马隐隐之声，诣沟水，便闻有呼声曰：&quot;佗来！汝得我所寄李娥书不耶？&quot;曰：&quot;即得之，故来至此。&quot;伯文以次呼家中大小，久之，悲伤断绝，曰：&quot;死生异路，不能数得汝消息，吾亡后，儿孙乃尔许大！&quot;良久，谓佗曰：&quot;来春大病，与此一丸药，以涂门户，则辟来年妖疠矣。&quot;言讫，忽去，竟不得见其形。至来春，武陵果大病，白日皆见鬼，唯伯文之家，鬼不敢向。费长房视药丸，曰：&quot;此'方相'脑也。&quot;</p>
            <p>　　汉，陈留考城，史姁，字威明，年少时，尝病，临死，谓母曰：&quot;我死，当复生。埋我，以竹杖柱于瘗上，若杖折，掘出我。&quot;及死，埋之柱，如其言。七日，往视，杖果折。即掘出之，已活。走至井上，浴，平复如故。后与邻船至下邳卖锄，不时售，云：&quot;欲归。&quot;人不信之，曰：&quot;何有千里暂得归耶？&quot;答曰：&quot;一宿便还。&quot;即书，取报以为验。实一宿便还，果得报。考城令江夏●贾和姊病，在邻里，欲急知消息，请往省之。路遥三千，再宿还报。</p>
            <p>　　会稽贺瑀、字彦琚，曾得疾，不知人，惟心下温，死三日，复苏。云：&quot;吏人将上天，见官府，入曲房，房中有层架，其上层有印，中层有剑，使瑀惟意所取；而短不及上层，取剑以出门，吏问：'何得？'云：'得剑，'曰：'恨不得印，可策百神，剑惟得使社公耳。'&quot;疾愈，果有鬼来，称社公。</p>
            <p>　　戴洋，字国流，吴兴长城人，年十二，病死。五日而苏。说：&quot;死时，天使其酒藏吏授符箓，给吏从幡麾，将上蓬莱、昆仑、积石、太室、庐、衡等山，既而遣归、&quot;妙解占候。知吴将亡，托病不仕，还乡里，行至濑乡，经老子祠，皆是洋昔死时所见使处，但不复见昔物耳。因问守藏应凤曰：&quot;去二十余年，尝有人乘马东行，经老君祠而不下马，未达桥，坠马死者否？&quot;凤言有之。所问之事，多与洋同。</p>
            <p>　　吴，临海松阳人，柳荣，从吴相张悌至扬州，荣病，死船中，二日，军士已上岸。无有埋之者，忽然大叫，言：&quot;人缚军师！人缚军师！&quot;声甚激扬。遂活。人问之。荣曰：&quot;上天北斗门下卒，见人缚张悌，意中大愕，不觉大叫言。何以缚军师？&quot;门下人怒荣，叱逐使去。荣便怖惧，口余声发扬耳。其日，悌即死战。荣至晋元帝时犹存。</p>
            <p>　　吴国富阳人马势妇，姓蒋，村人应病死者，蒋辄恍惚熟眠经日，见病人死，然后省觉。觉，则具说。家中人不信之。语人云：&quot;某中病我欲杀之，怒强，魂难杀，未即死。我入其家内，架上有白米(食卞)，几种鲑，我暂过灶下，戏，婢无故犯我，我打其脊，使婢当时闷绝，久之乃苏。&quot;其兄病，在乌衣人令杀之，向其请乞，终不下手。醒，乃语兄云，&quot;当活。&quot;</p>
            <p>　　晋咸宁二年十二月，琅琊颜畿，字世都，得病，就医，张瑳自治，死于张家。棺敛已久。家人迎丧，旐每绕树木而不可解。人咸为之感伤。引丧者忽颠仆，称畿言曰：&quot;我寿命未应死，但服药太多，伤我五脏耳。今当复活，慎无葬也。&quot;其父拊而祝之，曰：&quot;若尔有命，当复更生，岂非骨肉所愿；今但欲还家，不尔葬也。&quot;旐乃解。及还家，其妇梦之曰：&quot;吾当复生，可急开棺。&quot;妇便说之。其夕，母及家人又梦之。即欲开棺，而父不听；其弟含，时尚少，乃慨然曰：&quot;非常之事，自古有之；今灵异至此，开棺之痛，孰与不开相负？&quot;父母从之。乃共发棺，果有生验，以手刮棺，指爪尽伤，然气息甚微，存亡不分矣，于是急以绵饮沥口，能咽，遂与出之。将护累月，饮食稍多，能开目视瞻，屈伸手足，不与人相当，不能言语，饮食所须，托之以梦。如此者十余年。家人疲于供护，不复得操事；含乃弃绝人事，躬亲侍养，以知名州党。后更衰劣，卒复还死焉。</p>
            <p>　　羊祜，年五岁时，令乳母取所弄金镮，乳母曰：&quot;汝先无此物。&quot;祜即诣邻人李氏东垣桑树中，探得之。主人惊曰：&quot;此吾亡儿所失物也，云何持去？&quot;乳母具言之。李氏悲惋。时人异之。</p>
            <p>　　汉末，关中大乱，有发前汉宫人冢者，宫人犹活，既出，平复如旧。魏郭后爱念之，录置宫内，常在左右，问汉时宫中事，说之了了，皆有次绪。郭后崩，哭泣过哀，遂死。</p>
            <p>　　魏时太原发冢，破棺，棺中有一生妇人，将出，与语，生人也。送之京师，问其本事，不知也。视其冢上树木，可三十岁，不知此妇人三十岁，常生于地中耶？将一朝欻生，偶与发冢者会也？</p>
            <p>　　晋世，杜锡，字世嘏，家葬而婢误不得出。后十余年，开冢祔葬，而婢尚生。云：&quot;其始如瞑目。有顷，渐觉。&quot;问之，自谓。&quot;当一再宿耳。&quot;初婢埋时，年十五六，及开冢后，姿质如故。更生十五六年，嫁之，有子。</p>
            <p>　　汉桓帝冯贵人，病亡；灵帝时有盗贼发冢，七十余年，颜色如故，但肉小冷；群贼共奸通之，至斗争相杀，然后事觉。后窦太后家被诛，欲以冯贵人配食下邳陈公达；议以贵人虽是先帝所幸，尸体秽污，不宜配至尊，乃以窦太后配食。</p>
            <p>　　吴孙休时，戍将于广陵掘诸冢，取版，以治城，所坏甚多。复发一大冢，内有重阁，户扇皆枢转可开闭，四周为徼道，通车，其高可以乘马，又铸铜人数十，长五尺，皆大冠，朱衣，执剑，侍列。灵坐皆刻铜人。背后石壁，言：殿中将军，或言：侍郎，常侍。似公侯之冢。破其棺，棺中有人，发已班白，衣冠鲜明，面体如生人。棺中云母，厚尺许，以白玉璧三十枚借尸。兵人辇共举出死人，以倚冢壁；有一玉，长尺许，形似冬瓜，从死人怀中透出，堕地；两耳及孔鼻中。皆有黄金，如枣许大。</p>
            <p>　　汉广川王好发冢。发栾书冢，其棺柩盟器，悉毁烂无余；唯有一白狐，见人惊走；左右逐之，不得，戟伤其左足。是夕，王梦一丈夫，须眉尽白，来谓王曰：&quot;何故伤吾左足？&quot;乃以杖叩王左足。王觉，肿痛，即生疮，至死不差。</p>
          </td>
        </tr>
      </table>
      <p>&nbsp;</p>
      <table width="463" border="0" cellspacing="0" cellpadding="0" align="center">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='16.htm'>上一卷</a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='18.htm'>下一卷</a></div>
                </td>
              </tr>
            </table>
            <p align=center>□ 作者：干宝
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
  </tr>
</table>
</body>
</html>

