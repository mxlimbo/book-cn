<html>
<head>
<title>搜神记卷十九</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.gif" topmargin="0" marginwidth="0" marginheight="0">
<table border="0" cellpadding="0" cellspacing="0" width="776">
  <tr valign="top"> 
    <td><img src="top1.gif" width="776" height="60" border="0"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top"> 
    <td width="410"><img src="top2.gif" width="410" height="21" border="0"></td>
    <td width="58"><a href="content.htm"><img src="return.gif" width="58" height="21" border="0"></a></td>
    <td width="22"></td>
    <td width="58"><a href="20.htm"><img src="last.gif" width="58" height="21" border="0"></a></td>
    <td width="22"></td>
    <td width="58"><a href="22.htm"><img src="next.gif" width="58" height="21" border="0"></a></td>
    <td width="148"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top" align="center"> 
    <td background="mainbg.gif"> 
      <table width="500" cellspacing="0" cellpadding="0" align="center" border="0">
        <tr> 
          <td> 
            <p align="center" class="h">&nbsp;</p>
            <p align="center" class="h">搜神记卷十九</p>
          </td>
        </tr>
      </table>
      <br>
      <table width="600" border="0" cellspacing="0" cellpadding="0" align="center">
        <tr> 
          <td> 　　东越闽中，有庸岭，高数十里，其西北隙中，有大蛇，长七八丈大十余围，土俗常惧。东治都尉及属城长吏，多有死者。祭以牛羊，故不得福，或与人梦，或下谕巫祝，欲得啖童女年十二三者。都尉令长并共患之，然气厉不息，共请求人家生婢子，兼有罪家女养之，至八月朝，祭送蛇穴口，蛇出吞啮之。累年如此，已用九女。尔时预复募索，未得其女。将乐县李诞家有六女。无男，其小女名寄，应募欲行。父母不听。寄曰：&quot;父母无相，惟生六女，无有一男。虽有如无。女无缇萦济父母之功，既不能供养，徒费衣食，生无所益，不如早死；卖寄之身，可得少钱，以供父母，岂不善耶！&quot;父母慈怜，终不听去。寄自潜行，不可禁止。寄乃告请好剑及咋蛇犬，至八月朝，便诣庙中坐，怀剑，将犬，先将数石米餈，用蜜(麦少)灌之，以置穴口，蛇便出。头大如囷，目如二尺镜，闻瓷香气，先啖食之。寄便放犬，犬就啮咋，寄从后研得数创，疮痛急，蛇因踊出，至庭而死。寄入视穴，得其九女髑髅，悉举出，咤言曰：&quot;汝曹怯弱，为蛇所食，甚可哀愍。&quot;于是寄女缓步而归。越王闻之，聘寄女为后，指其父为将乐令，母及姊皆有赏赐。自是东治无复妖邪之物。其歌谣至今存焉。 
            <p>　　晋武帝咸宁中，魏舒为司徒，府中有二大蛇，长十许丈，居厅事平橑上，止之数年，而人不知，但怪府中数失小儿，及鸡犬之属。后有一蛇夜出，经柱侧伤于刃，病不能登于是觉之。发徒数百，攻击移时，然然杀之。视所居，骨骼盈宇之间。于是毁府舍更立之。</p>
            <p>　　汉武帝时张宽为扬州刺史。先是，有二老翁争山地，诣州，讼疆界，连年不决，宽视事，复来。宽窥二翁，形状非人，令卒持杖戟将入问&quot;汝等何精？&quot;翁走。宽呵格之，化为二蛇。</p>
            <p>　　荥阳人张福船行，还野水边，夜有一女子，容色甚美，自乘小船来投福，云：&quot;日暮，畏虎，不敢夜行。&quot;福曰：&quot;汝何姓？作此轻行。无笠，雨驶，可入船就避雨。&quot;因共相调，遂入就福船寝。以所乘小舟，系福船边，三更许，雨晴，月照，福视妇人，乃是一大鼍枕臂而卧福惊起，欲执之，遽走入水。向小舟是一枯槎段，长丈余。</p>
            <p>　　丹阳道士谢非往石城买台釜，还，日暮，不及至家；山中庙舍于溪水上，入中，宿，大声语曰&quot;吾是天帝使者，停此宿，犹畏人劫夺其釜，意苦搔搔不安。&quot;二更中，有来至庙门者，呼曰：&quot;何铜：&quot;铜应喏。曰：&quot;庙中有人气，是谁？&quot;铜云&quot;有人。言是天帝使者。&quot;少顷便还。须臾又有来者，呼铜问之，如前。铜答如故。复叹息而去。非惊扰不得眠。遂起，呼铜问之：&quot;先来者谁？&quot;答言：&quot;是水边穴中白鼍。&quot;&quot;汝是何等物？&quot;答言：&quot;是庙北岩嵌中龟也。&quot;非皆阴识之。天明，便告居人言：&quot;此庙中无神，但是龟鼍之辈，徒费酒食祀之。急具锸来，共往伐之。&quot;诸人亦颇疑之，于是并会伐掘，皆杀之。遂坏庙，绝祀。自后安静。</p>
            <p>　　孔子厄于陈，弦歌于馆，中夜，有一人长九尺余，着皁衣，高冠，大咤，声动左右。子贡进问&quot;何人耶？&quot;便提子贡而挟之。子路引出与战于庭，有顷，未胜，孔子察之，见其甲车间时时开如掌，孔子曰：&quot;何不探其甲车，引而奋登？&quot;子路引之，没手仆于地。乃是大鳀鱼也。长九尺余。孔子曰：&quot;此物也，何为来哉？吾闻物老。则群精依之。因衰而至此。其来也，岂以吾遇厄，绝粮，从者病乎！夫六畜之物，及龟蛇鱼鳖草木之属，久者神皆凭依，能为妖怪，故谓之'五酉。''五酉'者，五行之方，皆有其物，酉者，老也，物老则为怪，杀之则已，夫何患焉。或者天之未丧斯文，以是系予之命乎！不然，何为至于斯也。&quot;弦歌不辍。子路烹之，其味滋。病者兴，明日，遂行。</p>
            <p>　　豫章有一家，婢在灶下，忽有人长数寸，来灶间壁，婢误以履践之，杀一人；须臾，遂有数百人，着衰麻服，持棺迎丧，凶仪皆备，出东门，入园中覆船下。就视之，皆是鼠妇。婢作汤灌杀，遂绝。</p>
            <p>　　狄希，中山人也，能造千日酒饮之，千日醉；时有州人，姓刘，名玄石，好饮酒，往求之。希曰：&quot;我酒发来未定，不敢饮君。&quot;石曰：&quot;纵未熟，且与一杯，得否？&quot;希闻此语，不免饮之。复索，曰：&quot;美哉！可更与之。&quot;希曰：&quot;且归。别日当来。只此一杯，可眠千日也。&quot;石别，似有怍色。至家，醉死。家人不之疑，哭而葬之。经三年，希曰：&quot;玄石必应酒醒，宜往问之。&quot;既往石家，语曰：&quot;石在家否？&quot;家人皆怪之曰：&quot;玄石亡来，服以阕矣。&quot;希惊曰：&quot;酒之美矣，而致醉眠千日，今合醒矣。&quot;乃命其家人凿冢，破棺，看之。冢上汗气彻天。遂命发冢，方见开目，张口，引声而言曰：&quot;快者醉我也！&quot;因问希曰：&quot;尔作何物也？令我一杯大醉，今日方醒，日高几许？&quot;墓上人皆笑之。被石酒气冲入鼻中，亦各醉卧三月。</p>
            <p>　　陈仲举微时，常宿黄申家，申妇方产，有扣申门者，家人咸不知，久久方闻屋里有人言：&quot;宾堂下有人，不可进。&quot;扣门者相告曰：&quot;今当从后门往。&quot;其人便往。有顷，还，留者问之：&quot;是何等？名为何？当与几岁？&quot;往者曰：&quot;男也。名为奴。当与十五岁。&quot;&quot;后应以何死？&quot;答曰：&quot;应以兵死。&quot;仲举告其家曰：&quot;吾能相此儿当以兵死。&quot;父母惊之，寸刃不使得执也。至年十五，有置凿于梁上者，其末出，奴以为木也，自下钩之，凿从梁落，陷脑而死，后仲举为豫章太守，故遣吏往饷之申家，幷问奴所在；其家以此具告。仲举闻之，叹曰：&quot;此谓命也。&quot;</p>
          </td>
        </tr>
      </table>
      <p>&nbsp;</p>
      <table width="463" border="0" cellspacing="0" cellpadding="0" align="center">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='20.htm'>上一卷</a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='22.htm'>下一卷</a></div>
                </td>
              </tr>
            </table>
            <p align=center>□ 作者：干宝
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
  </tr>
</table>
</body>
</html>

