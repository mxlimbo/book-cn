<html>
<head>
<title>第二十四回　只怕招冤同行相护　自甘落魄失路谁悲</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0" background="bg.jpg">
    <tr> 
      <td width="58"><img src="title1.jpg" width="58" height="96"></td>
      <td>&nbsp;</td>
      <td width="45"><img src="content.jpg" width="45" height="96" usemap="#Map" border="0"><map name="Map"><area shape="rect" coords="9,9,36,94" href="content.htm"></map></td>
      <td width="43"><img src="last.jpg" width="43" height="96" usemap="#Map2" border="0"><map name="Map2"><area shape="rect" coords="5,9,34,92" href="24.htm"></map></td>
      <td width="44"><img src="next.jpg" width="44" height="96" usemap="#Map3" border="0"><map name="Map3"><area shape="rect" coords="6,9,35,91" href="26.htm"></map></td>
    </tr>
  </table>
  <table width="776" border="0" cellspacing="0" cellpadding="0" background="bg.jpg">
    <tr> 
      <td width="58" align="center" valign="top"><img src="title2.jpg" width="58" height="197"></td>
      <td align="center" valign="top"> 
        <table width="580" cellspacing="0" cellpadding="0" border="0">
          <tr> 
            <td> 
              <p align="center" class="h">第二十四回　只怕招冤同行相护　自甘落魄失路谁悲 </p>
            </td>
          </tr>
        </table>
        <br>
        <table width="580" border="0" cellspacing="0" cellpadding="0">
          <tr> 
            <td>
              <p>　　按：王莲生躺在榻床右首，吸烟过瘾；复调过左首来，吸上三口，渐觉眉低眼合，像是烟迷。张蕙贞装好一口烟，将枪头凑到嘴边，替莲生把火。莲生摇手不吸。蕙贞轻轻放下烟枪，要坐起来。莲生一手扳住蕙贞胸脯，说：&quot;耐也吃一筒囗。&quot;蕙贞道：&quot;我（要勿）吃；吃上仔瘾，阿好做生意嗄？&quot;莲生道：&quot;陆里会上？小红一径吃，勿曾有痛。&quot;蕙贞道：&quot;小红自然。俚是本事好，生意会做，就吃上仔，也匆要紧。倪要像仔俚也好哉！&quot;莲生道：&quot;耐说小红会做生意，为啥客人也无拨哉嗄？&quot;蕙贞道：&quot;耐怎晓得俚无拨客人？&quot;莲生道：&quot;我看见俚前节堂簿，除脱仔我，就不过几户老客人叫仔二三十个局。&quot;蕙贞道：&quot;做仔耐一户客人，再有二三十个局，也就好哉（口宛）。&quot;莲生道：&quot;耐勿晓得；小红也匆过去，俚开消大，爷娘兄弟有好几个人来浪，才靠俚一干仔做生意。&quot;蕙贞道：&quot;爷娘、兄弟来里小房子里，陆里有几花开消？常恐俚自家个用场忒大仔点。&quot;莲生道：&quot;俚自家倒无啥用场，就不过三日两头去坐坐马车。&quot;蕙贞道：&quot;坐马车也有限得势。&quot;莲生道：&quot;价末啥个用场嗄？&quot;蕙贞道：&quot;倪怎晓得俚？&quot;</p>
              <p>　　莲生便不再问，自取烟盘内所剩两枚烟泡，且烧且吸，移时始尽；于是一手扶住榻床栏杆，抬身坐起。蕙贞知道是要吸水烟，忙也起身，取一支水烟筒，就在榻床边挨着莲生肩膀偎倚而坐，装水烟与莲生吸，莲生吸了两筒，复问道：&quot;耐说小红自家用场大。是啥个用场，耐说说看囗。&quot;蕙贞略怔一怔道：&quot;倪是说说罢哉呀，小红自家末再有啥个用场，耐（要勿）到小红搭去瞎说瞎话。倘然耐说仔啥末，俚只道倪说仔俚邱话，再拨俚骂。&quot;莲生笑道：&quot;耐说末哉，我阿去告诉小红！&quot;蕙贞大声道：&quot;教我说啥物事嗄？耐搭小红三四年老相好，再有啥勿晓得？倒来问倪！&quot;莲生笑而叹道：&quot;耐末真真是诌头！小红说仔耐几花邱话，耐勿说俚倒罢哉，再要替俚包瞒。&quot;蕙贞也叹道：&quot;勿是包瞒呀，耐末也缠煞哉！小红有仔爷娘、兄弟，再要坐坐马车，阿是用场比仔倪大点。&quot;</p>
              <p>　　莲生冷笑丢开。水烟吸罢，蕙贞仍并坐相陪，和莲生美满恩情，温存浃洽，消磨了好一会，敲过十二点钟，唤娘姨收抬安睡。</p>
              <p>　　蕙贞在枕上又劝莲生道：&quot;小红个人，凶末凶煞，搭耐是总算无啥。俚故歇客人末也赛过无拨，就不过耐一个人去搭俚绷绷场面。俚勿搭耐要好，再搭啥人要好？前转明园俚要同耐拼命，倒勿是为别样，常恐耐做仔我，俚搭勿去哉。耐勿去仔，俚阿是要发极嗄？我倒劝耐，耐搭俚相好仔三四年，也该应摸着点俚脾气个哉；稍微有点勿快活，耐哝得过就哝哝罢。俚有辰光就推扳仔点，耐也（要勿）去说俚。耐说仔俚，俚勿好来怪耐，倒说是倪教耐个闲话，倪末结仔俚几花冤家。单是背后骂倪两声倒也罢哉，倘忙台面没碰着仔，俚末倒（要勿）面孔，搭倪相骂，倪阿要难为情？&quot;莲生道：&quot;耐说俚搭我要好，陆里会要好嗄？我坎做俚辰光，俚搭我说：'做倌人也难得势，就不过无拨好客人；故歇有仔耐，故是再好也匆有。难再要去做一户蓦生客人，定归勿做个哉。'我说：'耐勿做末，就嫁拨我好哉。'俚嘴里末也说是'蛮好'，一径搭浆下去。起初说要还清仔债末嫁哉；故歇还仔债，再说是爷娘勿许去。看俚光景，总归勿肯嫁人，也匆晓得俚终究是啥意思。&quot;蕙贞道：&quot;故倒也无啥别样意思。俚做惯仔倌人，到人家去规矩勿来，勿肯嫁。再歇两年，年纪大仔点，难末要嫁耐哉。&quot;莲生摇手道：&quot;倘然沈小红要嫁拨我，我也讨勿起。前两年，三节开消，差勿多二千光景；今年加二勿对哉，还债、买物事同局帐，一节勿曾到，用拨俚二千多。耐想：我陆里有几花洋钱去用？&quot;蕙贞复叹道：&quot;像倪一年就一千洋钱也好哉。&quot;莲生再要说时，只听得当中间内阿巧睡梦中咳嗽声音，遂被叉断不提。</p>
              <p>　　次日上午，王莲生、张蕙贞初起身，管家来安即来禀说：&quot;沈小红搭娘姨请老爷过去说句闲话。&quot;蕙贞忙问&quot;甚事&quot;，莲生道：&quot;陆里有啥闲话？两日勿去仔末，生来要来请哉（口宛）。&quot;蕙贞寻思一会道：&quot;我猜小红定归有点闲话要搭耐说。耐想囗？随便啥辰光，耐一到仔该搭来，俚哚就晓得哉。故欧是晓得耐来里该搭，来请耐，就无啥闲话也要想句把出来说说，噪得耐勿舒齐。耐说阿对？&quot;莲生不答。</p>
              <p>　　比及用毕午餐，吸足烟瘾，莲生方思过去。蕙贞连连叮嘱道：&quot;耐到沈小红搭去，小红问耐陆里来，耐就说是来里该搭好哉。俚要搭耐说啥闲话，勿要紧个末依仔俚一半；耐就匆依俚，也（要勿）搭俚强，好好交搭俚说。小红个人不过性子粳点，耐说明白仔，俚也无啥。耐记好仔，（要勿）忘记。&quot;</p>
              <p>　　莲生答应下楼，并不坐轿，带了来安出门，只见一个小孩子往南飞跑，仿佛是阿珠的儿子，想欲声唤，已是不及。莲生却往北出东合兴里，由横弄穿至西荟芳里。阿珠早迎出门首，相随上楼，同到房里。沈小红当自闲坐，手中执着一对翡翠双莲蓬在那里玩弄；见了莲生，也不起身，只冷笑道：&quot;倪该搭勿请耐是想勿着个哉！两日天有几花公事，忙得来一埭也匆来。&quot;莲生佯笑坐下。阿珠接着笑道：&quot;王老爷一请仔倒就来，还算倪有面孔，勿曾坍台。先生，耐要谢谢我个囗。&quot;说着，先绞把手巾，忙将茶碗放在烟盘里，点起烟灯，说：&quot;王老爷请用烟。&quot;莲生过去，躺在榻床上手，吸起烟来。小红便道：&quot;同到该搭来，苦煞个囗。才是笨手笨脚，无啥人来搭耐装烟。&quot;莲生笑道：&quot;啥人要耐装烟嗄？'当时阿珠抽空回避。</p>
              <p>　　莲生本已过瘾，只略吸一口，即坐起来吸水烟。小红乃将翡翠双蓬蓬给莲生看。莲生问：&quot;阿是卖珠宝个拿得来看？&quot;小红道：&quot;是呀。我买哉，十六块洋钱，比仔茶会浪阿贵点？&quot;莲生道：&quot;耐有几对莲蓬来浪，也好哉；再去买得来做啥？&quot;小红道：&quot;耐搭别人末去买仔，挨着我末就勿该应买哉？&quot;莲生道：&quot;勿是说勿该应买；耐莲蓬用勿着末，买别样物事好哉。'&quot;小红道：&quot;别样物事再买哉（口宛）。莲蓬用末用勿着。我为仔气匆过，定归要买俚一对，多豁脱耐十六块洋钱。&quot;莲生道：&quot;价末耐拿十六块洋钱去，随便耐买啥。该个一对莲蓬也无啥好，（要勿）买哉，阿对？&quot;小红道：&quot;倪是人也无啥好，陆里有好物事拨倪买？&quot;莲生低声做势道：&quot;阿啃！先生客气得来，啥人勿晓得上海滩浪沈小红先生，再要说勿好！&quot;小红道：&quot;倪末阿算得是先生（口夏）？比仔野鸡也匆如（口宛）！惶恐哉囗，叫先生！&quot;</p>
              <p>　　莲生料想说不过，不敢多言，仍嘿然躺下，一面取签子烧烟，一面偷眼去看小红。见小红垂头哆口，斜倚窗栏，手中还执那一对翡翠双莲蓬，将指甲掐着细细分数莲子颗粒。莲生大有不忍之心，只是无从解劝。</p>
              <p>　　适值外场报说：&quot;王老爷朋友来。&quot;莲生迎见，乃是洪善卿，进房即说道：&quot;我先到东合兴里去寻耐，说去哉。我就晓得来里该搭。&quot;小红敬上瓜子，笑向善卿道：&quot;洪老爷，耐寻朋友倒会寻哚。王老爷刚刚到该搭来，也拨耐寻着哉。该搭王老爷难得来个（口宛），一径来里东合兴里。今朝为仔倪请仔了、坎坎来一埭。晚歇原到东合兴去。洪老爷，耐下转要寻王老爷末，到东合兴去寻好哉。东合兴匆来浪，倒说勿定来里啥场花。耐就等来浪东合兴，王老爷完结仔事体转去来，碰头哉（口宛）。东合兴赛过是王老爷个公馆。&quot;</p>
              <p>　　小红正在唠叨，善卿呵呵一笑，剪住道：&quot;（要勿）说哉！我来一埭听耐说一埭，我听仔也厌气煞哉。&quot;小红道：&quot;洪老爷说得勿差，倪是生来勿会说闲话，说出来就惹人气。像人家会说会笑，阿要巴结！一样打茶会，客人喜欢到俚哚去，同得去个朋友讲讲说说，也闹热点。到仔该搭，听仔倪讨气闲话，才匆对哉，再要得罪朋友。耐说王老爷陆里想得着到该搭来嗄！&quot;善卿正色道：&quot;小红，（要勿）实概！王老爷做末做仔个张蕙贞，搭耐原蛮要好，耐也就哝哝罢。耐定归要王老爷勿去做张蕙贞，在王老爷也无啥，听仔耐闲话就匆去哉。不过我来里说，张蕙贞也苦煞来浪，让王老爷去照应点俚，耐也赛过做好事。&quot;这几句倒说得沈小红盛气都平，无言可答。于是，洪善卿、王莲生谈些别事。</p>
              <p>　　已近黄昏，善卿将欲告辞，莲生阻止了，却去沈小红耳边悄悄说了几句，听不出说的什么。只见小红道：&quot;耐去末哉（口宛），啥人拉牢耐嗄？&quot;莲生又说两句，小红道：&quot;来匆来，随耐个便。&quot;莲生乃与善卿相让同行。小红略送两步，咕噜道：&quot;张蕙贞等来浪，定归要去一埭末舒齐。&quot;莲生笑道：&quot;张蕙贞搭勿去。&quot;说着，下楼出门。善卿问：&quot;到陆里？&quot;莲生道：&quot;到耐相好搭去。&quot;</p>
              <p>　　两人往北，由同安里穿至公阳里周双珠家。巧囤为王莲生叫过周双玉的局，引莲生至双玉房里。洪善卿也跟进去，见周双玉睡在床上。善卿踅到床前，问双玉：&quot;阿是匆适意？&quot;双玉手拍床沿，笑说：&quot;洪老爷请坐囗，对勿住。&quot;善卿即坐在床前，与双玉讲话。</p>
              <p>　　周双珠从对过房里过来，与王莲生寒暄两句，因请莲生吸鸦片烟。巧囡却装水烟与善卿吸。善卿见是银水烟筒，又见妆台上一连排着五只水烟筒，都是银的，不禁诧异道：&quot;双玉个银水烟筒有几花嗄？&quot;双珠笑道：&quot;故末也是倪无(女每)拍双玉个马屁哉囗。&quot;双玉听见，嗔道：&quot;阿姐末总瞎说！无(女每)拍倪个马屁，阿要笑话！&quot;善卿笑问其故，双珠道：&quot;就是前转为仔银水烟筒，双玉教客人去买仔一只，难末无(女每)拿大阿姐、二阿姐个几只银水烟筒，才拨仔双玉。双宝末一只也无拨。&quot;善卿道：&quot;价末故歇再有啥勿适意？&quot;双玉接说道：&quot;发寒热呀。前日夜头，客人碰和，一夜勿曾因，发仔个寒热。&quot;</p>
              <p>　　说话之时，王莲生烧成一口鸦片烟要吸，不料烟枪不通，斗门咽住。双珠先见，即道：&quot;对过去吃罢，有只老枪来浪。&quot;当下，众人翻过对过双珠房间。善卿始与莲生说知：翡翠头面，先买几色，价值若干，已面交与张蕙贞了。莲生亦问善卿道：&quot;有人说，沈小红自家个用场大，耐阿晓得俚啥个用场？&quot;善卿沈吟半晌，答道：&quot;沈小红也无啥用场；就为仔坐马车，用场大点。&quot;莲生听说是坐马车，并不在意。</p>
              <p>　　谈至上灯时候，莲生要赴沈小红之约，匆匆告别。善卿即在双珠房里便饭。往常善卿便饭，因是熟客，并不添菜，和双珠、双玉共桌而食。这晚双玉不来，善卿说道：&quot;双玉为啥三日两头勿适意？&quot;双珠道：&quot;耐听俚呀。陆里有啥寒热？才为仔无(女每)忒欢喜仔了，俚装个病。&quot;善卿问：&quot;为啥装病？&quot;双珠道：&quot;前日夜头，双玉起初无拨局。刚刚我搭双宝出局去末，接连有四张票头来叫双玉。相帮、轿子才匆来浪，连忙去喊双室转来。碰着双宝台面浪要转个局，教相帮先拿轿子抬双玉去出局，再去抬双宝。等到双宝转来仔，再到双玉搭去末，晚哉。转到第四个局，台面也散哉，客人也去哉。双玉转来，告诉仔无(女每)；生来同双宝勿对，就说是双宝耽搁仔了，要无(女每)去骂俚两声。无(女每)为仔台面浪转局客人来里双宝房里，勿曾说啥。难末双玉勿舒齐哉，到仔房里，'乒乒乓乓'损家生。再碰着客人来碰和，一夜勿曾困，到明朝就说是匆适意。&quot;善卿道：&quot;双宝苦恼子。碰着仔前世个冤家。&quot;双珠道：&quot;先起头无(女每)勿欢喜双宝，为仔俚勿会做生意，说两声；双玉进来到故歇，双宝打仔几转哉，才为仔双玉。&quot;善卿道：&quot;故歇双玉搭耐阿要好？&quot;双珠道：&quot;双玉要好末要好，见仔我倒有点怕个。无(女每)随便啥总依俚，我匆管俚生意好勿好，看匆过定归要说个，让俚去怪末哉！&quot;善卿道：&quot;耐说俚也匆要紧，俚阿敢怪耐！&quot;</p>
              <p>　　须臾，用过晚饭，善卿无事，即欲回店。双珠也不甚留。洪善卿乃从周双珠家出来，踅出公阳里南口，向东步行。忽听得背后有人叫声&quot;娘舅&quot;。</p>
              <p>　　善卿回头一看，正是外甥赵朴斋，只着一件稀破的二蓝洋布短袄，下身倒还是湖色熟罗套裤，趿着一双京式镶鞋，已戳出半只脚指。善卿吃了一惊，急问道：&quot;耐为啥长衫也匆着嗄？&quot;赵朴斋嗫嚅多时，才说：&quot;仁济医馆出来，客栈里耽搁仔两日。缺仔几百房饭钱，铺盖衣裳，才拨俚哚押来浪。&quot;善卿道：&quot;价末为啥勿转去嗄？&quot;朴斋道：&quot;原想要转去，无拨铜钱。娘舅阿好借块洋钱拨我去趁航船？&quot;被善卿啐了一口，道：&quot;耐个人再有面孔来见我！耐到上海来坍我个台，耐再要叫我'娘舅'末，拨两记耳光耐吃！&quot;善卿说了，转身便走。朴斋紧跟在后，苦苦求告。</p>
              <p>　　约走一箭多远，善卿心想：无可如何，到底有碍体面，只得喝道：&quot;同我到客栈里去！&quot;朴斋诺诺连声，趋前引路，却不往悦来栈，直引至六马路一家小客栈，指道：&quot;就来里该搭。&quot;善卿忍气进门，向柜台上查问。那掌柜的笑道：&quot;陆里有铺盖嗄！就不过一件长衫，脱下来押仔四百个铜钱。&quot;善卿转问朴斋，朴斋垂头无语。善卿复狠狠的啐了一口，向身边取出小洋钱，赎还长衫；再给一夜房钱，令小客栈暂留一宿，喝叫朴斋：&quot;明朝到我行里来！&quot;朴斋答应，送出善卿。善卿毫不理会，叫把东洋车，自回南市咸瓜街永昌参店，短叹长吁，没法处置。</p>
              <p>　　次早，朴斋果然穿着长衫来了。善卿叫个出店，领朴斋去趁航船，只给三百铜钱与朴斋路上买点心。赵朴斋跟着出店，辞别洪善卿而去。</p>
              <p align="center">　　第二十四回终。</p>
            </td>
          </tr>
        </table>
        <br>
        <table width="580" cellspacing="0" cellpadding="0" border="0">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href="24.htm">上一回</a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href="26.htm">下一回</a></div>
                  </td>
                </tr>
              </table>
              <p align=center>□ 作者：韩邦庆
              <hr width="80%" noshade size="2">
              <p align=center>本书由“<a href="http://www.eshunet.com/">E书时空</a>”免费制作； 
                <br>
                想要更多的免费电子图书，请光临 <br>
                <a href="http://www.eshunet.com/">http://www.eshunet.com/</a></p>
              <p align=center>&nbsp;</p>
            </td>
          </tr>
        </table>
        
      </td>
      <td width="60">&nbsp;</td>
    </tr>
  </table>
</div>
</body>
</html>
