<html>
<head>
<title>第五十二回　小儿女独宿怯空房　贤主宾长谈邀共榻</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0" background="bg.jpg">
    <tr> 
      <td width="58"><img src="title1.jpg" width="58" height="96"></td>
      <td>&nbsp;</td>
      <td width="45"><img src="content.jpg" width="45" height="96" usemap="#Map" border="0"><map name="Map"><area shape="rect" coords="9,9,36,94" href="content.htm"></map></td>
      <td width="43"><img src="last.jpg" width="43" height="96" usemap="#Map2" border="0"><map name="Map2"><area shape="rect" coords="5,9,34,92" href="52.htm"></map></td>
      <td width="44"><img src="next.jpg" width="44" height="96" usemap="#Map3" border="0"><map name="Map3"><area shape="rect" coords="6,9,35,91" href="54.htm"></map></td>
    </tr>
  </table>
  <table width="776" border="0" cellspacing="0" cellpadding="0" background="bg.jpg">
    <tr> 
      <td width="58" align="center" valign="top"><img src="title2.jpg" width="58" height="197"></td>
      <td align="center" valign="top"> 
        <table width="580" cellspacing="0" cellpadding="0" border="0">
          <tr> 
            <td> 
              <p align="center" class="h">第五十二回　小儿女独宿怯空房　贤主宾长谈邀共榻 </p>
            </td>
          </tr>
        </table>
        <br>
        <table width="580" border="0" cellspacing="0" cellpadding="0">
          <tr> 
            <td>　　按：琪官、瑶官两人离了拜月房栊，趁着月色，且说且走。瑶官道：&quot;今朝夜头个亮月，比仔前日夜头再要亮。前日夜头末闹热仔一夜天，今朝夜头一个人也无拨。&quot;琪官道：&quot;俚哚阿算啥赏月嗄，像倪故歇，故末倒真真是赏个月。&quot;瑶官道：&quot;倪索性到蜿蜒岭浪去，坐来哚天心亭里，一个花园通通才看见。该首赏月末最好哉。&quot;琪官道：&quot;正经要赏月，耐阿晓得哈场花？来里志正堂前头高台浪，有几花机器，就是个看亮月同看星个家生。有仔家生，连搭仔太阳才好看哉，看仔末，再有几花讲究。俚哚说同皇帝屋里观象台一个样式，就不过小点。'&quot;瑶官道：&quot;价末倪到高台浪去罢。倪也用勿着俚家生，就实概看看末哉。&quot;琪官道：&quot;倘忙碰着个客人，勿局个。&quot;瑶官道：&quot;客人才匆来浪呀。&quot;琪官道：&quot;倪还是大观楼去张张孙素兰阿曾困，故末蛮好。&quot;瑶官高兴，连说：&quot;去囗。&quot; 
              <p>　　两人竟不转弯归院，一直踅上九曲平桥，遥望大观楼琉璃碧瓦映着月亮，也亮晶晶的射出万道寒光，笼着些迷蒙烟雾。两人到了楼下，寂静无声，上下窗寮一律掩闭，里面黑魆魆地，椎西南角一带楼窗系素兰房间，好像有些微灯火在两重纱馒之中。两人四顾徘徊，无从进步。</p>
              <p>　　琪官道：&quot;常恐困哉囗。&quot;瑶官道：&quot;倪喊声俚看。&quot;琪官无语，瑶官就高叫一声：&quot;素兰先生。&quot;楼上不见接应，却见纱幔上忽然现个人影儿，似是侧耳窃听光景。瑶官再叫一声，那人方卷幔推窗，望下问道：&quot;啥人来里喊？&quot;琪官听声音正是孙素兰，搭嘴道：&quot;倪来张耐呀，阿要困哉？&quot;素兰辨识分明，大喜道：&quot;快点上来囗，倪勿困囗。&quot;瑶官道：&quot;勿困末，门才关哉（口宛）。&quot;素兰道：&quot;倪来开，耐等一歇。&quot;琪官道：&quot;（要勿）开哉，倪也转去困哉。&quot;素兰慌的招手跺脚。道：&quot;（要勿）去呀，来开哉呀！&quot;瑶官见其发急，怂恿琪官略俟一刻。那素兰的跟局大姐一层层开下门来，手持洋烛手照，照请两人上楼。</p>
              <p>　　素兰迎见，即道：&quot;我要商量句闲话，耐两家头困来里（要勿）转去，阿好？&quot;琪官骇异问故，素兰道：&quot;耐想该搭大观楼，前头后底几花房子，就剩我搭个大姐来里，阴气煞个，怕得来，困也生来困勿着。正要想到耐搭梨花院落来末，倒刚刚耐两家头来喊哉。谢谢耐，陪我一夜天，明朝就匆要紧哉。&quot;瑶官不敢作主，转问琪官如何。琪官寻思半日，答道：&quot;倪两家头团来里，本底子也勿要紧。故歇比勿得先起头，有点间架哉。要末还是耐到倪搭去哝哝罢，不过怠慢点。&quot;素兰道：&quot;耐搭去最好哉，耐末再要客气。&quot;</p>
              <p>　　当下大姐吹灭油灯，掌着灯台，照送三人下楼，将一层层门反手带上，扣好钮囗。琪官、瑶官不复流连风景，引领素兰、大姐径望梨花院落归来。只见院墙门关得紧紧的，敲够多时，有个老婆子从睡梦中爬起，七跌八撞开了门。瑶官急问：&quot;阿有开水？&quot;老婆子道：&quot;陆里再有开水！啥辰光哉嗄，茶炉子隐仔长远哉。&quot;琪官道：&quot;关好仔门去困，（要勿）多说多话。&quot;老婆子始住嘴。</p>
              <p>　　四人从暗中摸索，并至楼上琪官房间。瑶官划根自来火，点着大姐手中带来烛台，请素兰坐下。琪官欲搬移自己铺盖，让出大床给素兰睡。素兰不许搬，欲与琪官同床，琪官只得依了。瑶官招呼大姐，安顿于外间榻床之上。琪官复寻出一副紫铜五更鸡，亲手舀水烧茶。琪官也取出各色广东点心装上一大盘，都将来请素兰。素兰深抱不安。</p>
              <p>　　三人于灯下围坐，促膝谈心，甚是相得。一时问起家中有无亲人，可巧三人皆系没爷娘的，更觉得同病相怜。琪官道：&quot;小个辰光无拨仔爷娘，故末真真是苦恼子！阿哥、阿嫂陆里靠得住？场面蛮要好，心里来哚转念头。小干仵勿懂啥事体，上仔俚哚当还勿曾觉着。倘然有个把爷娘来浪，我为啥到该搭来！&quot;素兰道：&quot;一点勿差。我爷娘刚刚死仔三个月，阿伯就出我个花样，一百块洋钱卖拨人家做丫头。幸亏我晓得仔，告诉仔娘舅，拿买棺材个洋钱还拨仔阿伯，难末出来做生意。陆里晓得个娘舅也是个坏坯子，我生意好仔点，骗我五百块洋钱去，人也匆来哉！&quot;</p>
              <p>　　瑶官在旁默然果听，眼波莹莹然要吊下泪来。素兰顾问道：&quot;耐来仔该搭几年哉？&quot;琪官代答道：&quot;俚乃再要讨气！来个辰光俚个爷一淘同得来，俚自家也叫俚'爷'。后来我问问俚，啥个爷嗄，是俚慢娘个姘头！&quot;</p>
              <p>　　素兰道：&quot;耐两家头运道倒无啥，才到仔该搭来也罢哉。我个命末生来是苦命，才说我无拨帮手个勿好，碰着仔要紧事体，独是我一于子发极，再有啥人替我商量商量？有仔点勿快活，闷来浪肚皮里，也无处去说（口宛）。要寻个对景点娘姨、大姐，才难煞哚。&quot;琪官道：&quot;耐也总算称心个哉，比仔倪好多花哚。像倪就说是两家头，阿有啥用场嗄？自家先一点点做匆来主，再要帮别人，生来勿成功。停两年，也说勿定倪两家头来浪一堆匆来浪一堆。&quot;</p>
              <p>　　素兰道：&quot;说到后底事体，大家看勿见，怎晓得有结果无结果？我想无拨啥法子，过一日末是一日，碰去看光景。&quot;瑶官插说道：&quot;倪末来里过一日是一日。耐个后底事体，有点数目来浪。华老爷搭耐好得非凡，嫁得去末，端正享福好哉，阿有啥看勿见？&quot;素兰失笑道：&quot;耐倒说得写意哚。要是实概说起来，齐大人也蛮好（口宛），耐两家头为啥勿嫁拨仔齐大人嗄？&quot;瑶官道：&quot;耐末说说正经就说到仔歪里去！&quot;琪官点头道：&quot;闲话倒也是正经闲话，总归做仔个女人，大家才有点说匆出个为难场花，外头人陆里晓得？单有自家心里明白。想来耐华老爷好末好，终勿能够十二分称心阿对？&quot;</p>
              <p>　　素兰抵掌道：&quot;耐个闲话故末蛮准，可惜我匆是长住来里，住来里仔同耐讲讲闲话，倒无啥。&quot;瑶官道：&quot;故也陆里说得定？倪出去也匆晓得，耐进来也匆晓得，耐说个'碰去看光景'。&quot;琪官道：&quot;我说大家闲话对景仔，倒勿是定归要来浪一堆；就匆来浪一堆，心里也好像快活点。&quot;素兰闻言，欣然倡议道：&quot;倪三个人索性拜姊妹阿好？&quot;瑶官抢说：&quot;蛮好，拜仔末大家有照应。&quot;</p>
              <p>　　琪官正待说话，只听得外面&quot;历历碌碌&quot;，不知是何声响。琪官胆小，取只手照拉同瑶官出外照看。那月早移过厢楼屋脊，明星渐稀，荒鸡四叫，院中并无一些动静。两人各处兜转来，却惊醒了榻床上大姐，迷糊著两眼，问是&quot;做啥&quot;。两人说了，大姐道：&quot;下头来浪响呀。&quot;说著，果然&quot;历历碌碌&quot;响声又作，乃班里女孩儿睡在楼下，起来便遗。两人呼问明白，放心回房，随手掩上房门，向素兰道：&quot;天要亮哉，倪困罢。&quot;素兰应诺。瑶官再请素兰用些茶点，收拾干净，自去间壁自己房间睡下。琪官爬上大床，并排铺了两条薄被，请素兰宽衣，分头各睡。</p>
              <p>　　素兰错过睡性，翻来覆去睡不著；听琪官寂然不动，倒是间壁瑶官微微有些鼻声。俄而一只乌鸦&quot;哑哑&quot;叫著，掠过楼顶。素兰揭帐微窥，四扇玻璃窗倏变作鱼肚白色，轻轻叫琪官不答应，索性披衣起身，盘坐床中。不想琪官并未睡著，仅合上眼养养神，初时不应，听素兰起坐，也就撑起身来，对坐攀话。</p>
              <p>　　素兰道：&quot;耐说倪拜姊妹阿好？&quot;琪官道：&quot;我说勿拜一样好照应，拜个啥嗄？要拜末今朝就拜。&quot;素兰道：&quot;好个，今朝就拜。那价个拜法囗？&quot;琪官道：&quot;倪拜姊妹，不过拜个心。摆酒送礼多花空场面，才用勿著，就买仔副香烛，等到夜头，倪三个人清清爽爽，磕几个头末好哉（口宛）。&quot;素兰道：&quot;蛮好，我也说写意点好。&quot;</p>
              <p>　　琪官见天已大明，略挽一挽头发，跨下床沿，趿双拖鞋，往床背后去。一会儿，出来净过手，吹灭梳妆台上油灯，复登床拥被而坐，乃从容问素兰道：&quot;倪拜仔姊妹，赛过一家人，随便啥闲话才好说个哉。我要问耐，倪看个华老爷无啥（口宛），为仔啥勿称心嗄？&quot;素兰未言先叹道：&quot;（要勿）说起，说起仔末真真讨气！俚乃个人倒勿是有啥个勿称心，我同俚样色样蛮对景，就为仔一样勿好。俚乃个人做一百桩事体末，定归有九十九桩勿成功哚。有点干己个事体，俚乃生来勿肯做。就教俚做桩小事体，俚乃要四面八方通通想到家，是匆要紧个，难末再做；倘然有个把闲人说仔一声勿好，就匆做个哉。耐想实概个脾气，阿能够讨我转去？俚自家要讨也匆成功。&quot;琪官道：&quot;倪一径来里说，先生小姐要嫁人，容易得势，陆里一个好末就嫁拨仔陆里一个，自家去拣末哉。故歇听耐说华老爷，例划一为难。&quot;</p>
              <p>　　素兰转而问道：&quot;我也要问耐，耐两家头自家算计，阿嫁人勿嫁人？&quot;琪官亦未言先叹道：&quot;倪末再要为难也无拨！故歇无啥人来里，搭耐说说勿要紧。倪从小到个该搭，生来才要依个大人，依仔哉（口宛），故末真间架。大人六十多岁年纪哉，倘忙出仔事体下来，像倪上勿上下勿下，算啥等样人嗄？难要想着仔嫁人末，晚哉！&quot;素兰道：&quot;坎坎瑶官来浪说，出去也说勿定，阿是实概个意思？&quot;琪官道：&quot;俚乃肚皮里还算明白，就不过有点勿着落。看仔末十四岁，一点勿懂轻重，说得说勿得才要说出来。耐想倪故歇阿好说该号闲话？坎坎幸亏是耐，碰着别人说拨大人听仔末，也好哉！&quot;</p>
              <p>　　琪官一面说，一面打了个呵欠。素兰道：&quot;倪再困歇罢。&quot;琪官道：&quot;生天要困囗。&quot;素兰便也往床背后去了一遭，却见一角日光直透进玻璃窗，楼下老婆子正起来开门，打扫院子，约摸七点钟左右，两人赶紧复睡下去。素兰道：&quot;晚歇耐起来末喊我一声。&quot;琪官道：&quot;晚点末哉，勿要紧个。&quot;这回两人神昏体倦，不觉沉沉同人睡乡。</p>
              <p>　　直至下午一点钟，两人始起。瑶官闻声进见，笑诉道：&quot;今朝一桩大笑话，说是花园里逃走两个倌人。几花人来浪反，一径反到我起来，刚刚说明白。&quot;素兰不禁一笑。</p>
              <p>　　琪官吩咐老婆子传话于买办，买一对大蜡烛，领价现交，无须登帐。素兰亦吩咐其大姐道：&quot;耐吃过仔饭末，到屋里去一埭，回来再到乔公馆问俚阿有啥闲话。&quot;大姐承命，和老婆子同去。</p>
              <p>　　瑶官急问：&quot;阿是倪今朝拜姊妹？&quot;素兰颔首。琪官道：一耐闲话当心点个囗！啥个逃走倌人，倘然冠香来里，阿是要多心嗄？就是倪拜姊妹，也（要勿）去搭冠香说。冠香晓得仔，定归要同倪一淘拜，无趣得势。&quot;瑶官唯唯承教，并道：&quot;我一径勿说末哉。&quot;素兰道：&quot;勿曾拜末（要勿）说起，拜过仔就勿要紧。故是倪明明白白正经事体，无拨啥对勿住人个场花。&quot;瑶官又唯唯承教。</p>
              <p>　　说话之间，苏冠香恰好来到，先于楼下向老婆子问话。琪官听得，忙去楼窗口叫&quot;先生&quot;。冠香上来厮见，爱致主人之命，立请素兰午餐。素兰即辞了琪官、瑶官，跟着冠香由梨花院落往拜月房栊。</p>
              <p>　　齐韵叟既见孙素兰，就道：&quot;昨日夜头，俚哚才匆来浪，我倒勿曾想着；难教冠香来陪陪耐，再一夜天末铁眉来哉。&quot;素兰慌道：&quot;倪（要勿）呀，梨花院落蛮蛮适意。今朝夜头说好来浪，原到几首去。&quot;韵叟道：&quot;价末让冠香一淘到梨花院落来，讲讲闲话有淘伴，起劲点。&quot;素兰道：&quot;倪（要勿）呀，倪同冠香先生一样个（口宛）。大人当仔倪客人，倪倒勿好意思住来里，要转去哉。&quot;苏冠香听说，将韵叟袖子一拉，道：&quot;耐勿懂末再要瞎缠。俚哚梨花院落闹热得势，我去做啥嗄？&quot;韵叟笑而置之。</p>
              <p>　　不多时，陶玉甫、李浣芳、朱淑人、周双玉都回说不吃饭了，高亚白、姚文君、尹痴鸳相继并至，大家入席小酌。高亚白、姚文君宿醉醺然，屏酒不饮。尹痴鸳疲乏尤甚，揉揉眼，伸伸腰，连饭吃不下。齐韵叟知道孙素兰好量，令苏冠香举杯相劝。素兰略一沾唇，覆杯告止。</p>
              <p>　　餐毕，大家各散。尹痴鸳归房歇息，高亚白、姚文君随意散步，孙素兰也步出庭前。苏冠香留心探望，见素兰仍望梨花院落一路上去。冠香因笑着，欲和齐韵叟说话；转念一想，又没有什么话，便缩住口不说了。韵叟觉得，问道：&quot;耐要说啥说末哉。&quot;冠香思将权词推托，适值小青来请冠香，说是姨太太要描花样。冠香眼视韵叟，候其意旨。韵叟方将歇午，即命冠香：&quot;去末哉。&quot;冠香道：&quot;阿要去喊琪官来？&quot;韵叟一想道：&quot;（要勿）喊哉。&quot;冠香叮嘱帘外当值管家小心伺候，自带小青往内院去了。</p>
              <p>　　韵叟睡足一觉，钟上敲四点，不见冠香出来。自思那里去消遣消遣，独自一个信着脚儿踱去，竟不觉踱过花园腰门，这腰门系通连住宅的。大约韵叟本意欲往内院寻冠香，忽又想起马龙池，遂转身往外，到书房里谒尼龙池，相对清谈，娓娓不倦。</p>
              <p>　　谈至上灯以后，亲陪龙池晚餐，然后作别兴辞，将回内院。刚踅出书房门口，顶头撞著苏冠香匆匆前来，一见韵叟，嚷道：&quot;耐啥一干子跑到该搭来嗄？我末倒来里花园里寻耐，兜仔好几个圈子，赛过捉盲盲。&quot;韵叟慰藉两句，携了冠香的手，缓缓同行。</p>
              <p>　　比及腰门叉路，冠香撺掇韵叟大观楼去。韵叟勉从其请，重复折人花园，经过陶、朱所住湖房，从墙外望望，并未进去。相近九曲平桥，冠香故意回头，倏失惊打怪道：&quot;阿是亮月嗄？&quot;韵叟看时；只见一片灯光从梨花院落楼窗中透出，照着对面粉墙，越显得满院通红。冠香道：&quot;勿晓得俚哚来没做啥。&quot;韵叟道：&quot;定归是碰和，阿对？&quot;冠香道：&quot;倪去看囗。&quot;韵叟道：&quot;（要勿）去做讨厌人，哚散俚哚场子。&quot;冠香只得跟随韵叟原往大观楼。</p>
              <p align="center">　　第五十二回终。</p>
            </td>
          </tr>
        </table>
        <br>
        <table width="580" cellspacing="0" cellpadding="0" border="0">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href="52.htm">上一回</a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href="54.htm">下一回</a></div>
                  </td>
                </tr>
              </table>
              <p align=center>□ 作者：韩邦庆
              <hr width="80%" noshade size="2">
              <p align=center>本书由“<a href="http://www.eshunet.com/">E书时空</a>”免费制作； 
                <br>
                想要更多的免费电子图书，请光临 <br>
                <a href="http://www.eshunet.com/">http://www.eshunet.com/</a></p>
              <p align=center>&nbsp;</p>
            </td>
          </tr>
        </table>
        
      </td>
      <td width="60">&nbsp;</td>
    </tr>
  </table>
</div>
</body>
</html>
