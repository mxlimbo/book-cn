<html>
<head>
<title>第十回　理新妆讨人严训导　还旧债清客钝机锋</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0" background="bg.jpg">
    <tr> 
      <td width="58"><img src="title1.jpg" width="58" height="96"></td>
      <td>&nbsp;</td>
      <td width="45"><img src="content.jpg" width="45" height="96" usemap="#Map" border="0"><map name="Map"><area shape="rect" coords="9,9,36,94" href="content.htm"></map></td>
      <td width="43"><img src="last.jpg" width="43" height="96" usemap="#Map2" border="0"><map name="Map2"><area shape="rect" coords="5,9,34,92" href="10.htm"></map></td>
      <td width="44"><img src="next.jpg" width="44" height="96" usemap="#Map3" border="0"><map name="Map3"><area shape="rect" coords="6,9,35,91" href="12.htm"></map></td>
    </tr>
  </table>
  <table width="776" border="0" cellspacing="0" cellpadding="0" background="bg.jpg">
    <tr> 
      <td width="58" align="center" valign="top"><img src="title2.jpg" width="58" height="197"></td>
      <td align="center" valign="top"> 
        <table width="580" cellspacing="0" cellpadding="0" border="0">
          <tr> 
            <td> 
              <p align="center" class="h">第十回　理新妆讨人严训导　还旧债清客钝机锋 </p>
            </td>
          </tr>
        </table>
        <br>
        <table width="580" border="0" cellspacing="0" cellpadding="0">
          <tr> 
            <td>　　按：周双玉踅进对过自己房里，巧囡跟过来问双玉道：&quot;出局衣裳，无(女每)阿曾拨来耐？&quot;双玉摇摇头。巧囡道：&quot;我去搭耐问声看。耐拿鬓脚来刷刷囗。&quot;说了，忙下楼去问老鸨周兰。双玉自把保险台灯移置梳妆台上，且不去刷鬓脚，就在床沿坐下，悄悄的侧耳而听。 
              <p>　　原来周双玉房间底下乃是老鸨周兰自己卧室，那周双宝搬下去铺的房间却在周双珠的房间底下。当时听得老鸨周兰叫巧囡掌起灯来，开橱启箱，翻腾一会；又咕咕唧唧说了许多闲话，然后出房；却又往双宝房背后去，不知做什么，一些也听不见。</p>
              <p>　　双玉方才丢开，起身对镜，照见两边鬓脚稍微松了些，随取抿子轻轻刷了几刷，已自熨贴。只见巧囡怀里抱着衣裳，同周兰上楼来了。双玉收过抿子，便要取衣裳来穿。周兰道：&quot;慢点嗄，耐个头勿好（口宛），啥毛得来。&quot;乃将手中揣着的豆蔻盒子放下，亲自动手替双玉弄头。捏了又捏，揿了又揿，浓浓的蘸透了一根子刨花浸的水，顺着螺丝旋刷进去，又刷过周围刘海头。刷的那水从头颈里直流下去，连前面额角上也亮晶晶都是水渍。双玉伸手去拭，周兰忙阻止道：&quot;耐（要勿）动囗。&quot;遂用手巾在头颈里略掩一掩，叫双玉转过脸来，仔细端详一回，说：&quot;好哉。&quot;</p>
              <p>　　巧囡在傍提着衣裳领口，伏侍双玉穿将起来，是一件织金撇兰盆景一色镶滚湖色宁绸棉袄。巧囡看了道：&quot;实概件衣裳，我好像勿曾看见歇。&quot;周兰道：&quot;耐末陆里看得见？说起来还是大先生个哉。俚哚姊妹三家头，才有点怪脾气。随便啥衣裳哉，头面哉，才要自家撑得起来；别人个物事，就拨来俚，俚也匆要。双珠个头面末，也匆算少。单说衣裳，是陆里及得来阿大搭阿二嗄？比仔双珠要多几花哚！俚哚嫁出去辰光，拣中意点末拿仔去，剩下来也有几箱子。我收捉仔起来，一直用勿着，还有啥人来着囗？就拨来双宝着过欧，也匆多几件。还有几几花花，连搭双宝也匆曾看见歇，（要勿）说啥耐哉。&quot;</p>
              <p>　　双玉穿上棉袄，向大洋镜前走了几步，托起臂膊，比比出手。周兰过去把衣襟绉纹拉直些，又唠叨说道：&quot;耐要自家有志气，做生意末巴结点，阿晓得？我眼睛里望出来，无啥亲生勿亲生，才是我囡仵。耐倘然学得到双珠阿姐末，大先生、二先生几花衣裳头面，随便耐中意陆里一样，只管拿得去末哉。要像仔双宝样子，就算是我亲生囡仵，我也匆高兴拨俚（口宛）。&quot;双玉只听着不言语。周兰问他：&quot;阿听见？&quot;双玉说：&quot;听见哉。&quot;周兰道：&quot;价末耐也答应声囗，啥一声也匆响嗄？&quot;</p>
              <p>　　巧囡听台面上叫的局先已到了，急取豆蔻盒子，连声催促，方剪住周兰的话头，搀了双玉，往前便走，却忽然想起银水烟筒来。巧囡道：&quot;就三先生搭拿仔根罢。&quot;周兰道：&quot;勿要！耐到双宝搭去拿得来。双宝一根末让俚用仔，我再拿一根出来拨来双宝。&quot;</p>
              <p>　　巧囡赶着跑去。周兰又教导些台面规矩与双玉听，并说：&quot;耐勿晓得末，问阿姐好哉。阿姐搭耐说啥闲话，耐听好仔，（要勿）忘记。耐要是匆肯听人闲话，我先搭耐说一声，耐自家吃苦，到底无啥好处。&quot;周兰说一句，双玉应一声。须臾，巧囡取银水烟筒回来，周兰自下楼去。</p>
              <p>　　巧囡忙挈双玉至这边台面上。只见先到的只有一个局，乃是陈小云的相好金巧珍，住在同安里口，只隔一条三马路，走过来就是，所以早些。当时金巧珍拉开嗓子唱京调，引得罗子富兴高采烈，摆庄豁拳。更有赵朴斋、张小村刻意奉承，极力鼓舞，此外诸位也就随和着。独有王莲生设精打采，坐也坐不住。周双珠知道是厌烦，问他：&quot;阿到对过去坐歇？&quot;莲生正中胸怀，即时离席。</p>
              <p>　　巧囤领着踅过周双玉房间，点了烟灯，冲了茶碗。向莲生道：&quot;我去喊双玉来。&quot;莲生阻挡不及，只好听他喊去。只见周双玉冉冉归房，脱换衣裳，远远的端坐相陪，嘿然无语。莲生自然不去兜搭。一会儿，巧囡又跑来张罗，叮嘱双玉陪着，也就去了。</p>
              <p>　　莲生吸了两口烟，听那边台面上豁拳唱曲，热闹得不耐烦，倒是双玉还静静的坐在那里低头敛足弄手帕子。莲生心有所感，不觉暗暗赞叹了一番。忽听得娘姨阿金走出当中间，高声喊&quot;绞手巾&quot;。一时，履声、舄声、帘钩声、客辞主人声、主人送客声，杂沓并作。却不知去的是谁，只觉得台面上冷静了许多。随后汤啸庵也踱过这边房里来，吃得绯红的脸，一手拿着柳条剔牙杖剔牙，随意向榻床下首歪着，看莲生烧烟。莲生问：&quot;子富去哉？&quot;啸庵道：&quot;俚哚还有啥局头，搭仲英、小云一淘去哉。&quot;</p>
              <p>　　莲生遂约啸庵同洪善卿到沈小红家去。啸庵会意应诺。及巧囡来请用饭，两人方过那边归席人座。汤啸庵向洪善卿耳边说了几句，善卿听了微笑。用双珠也点头笑道：&quot;耐哚说啥，我也懂来里哉。&quot;啸庵道：&quot;耐说说看。&quot;双珠把嘴望莲生一努。大家笑着，都吃过饭。张小村知道他们有事，和赵朴斋告辞先行。王莲生道：&quot;倪也去罢。&quot;汤啸庵、洪善卿说&quot;好&quot;。周双珠忙喊双玉过来，送至楼门而回。</p>
              <p>　　三人缓步同行。来安叫轿夫抬空轿子跟随在后，出了公阳里，就对门进同安里，穿至西荟芳里口，适被娘姨阿珠的儿子暗中瞧见，跑去报信。阿珠迎出门首，笑嘻嘻说道：&quot;我说王老爷要来快哉，倒刚刚来哉。&quot;</p>
              <p>　　当下王莲生在前，与汤啸庵、洪善卿进门；后面跟着阿珠，接踵上楼。早听得房间里小脚高底一阵怪响。王莲生方跨进当中间房门，只见沈小红越发蓬头垢面，如鬼怪一般，飞也似赶出当中间，望莲生纵身直扑上去。莲生错愕倒退。大姐阿金大随后追到，两手合抱拢来，扳住小红胸脯，只喊说：&quot;先生（要勿）囗！&quot;慌的阿珠抢上去叉住小红臂膊，也喊说：&quot;先生耐慢点看！&quot;小红咬牙切齿，恨道：&quot;耐哚走开点囗！我要死末关耐哚啥事嗄？&quot;阿珠连连劝道：&quot;耐就要死末，也匆实概个（口宛）。故歇王老爷来仔，也好等王老爷说起来；说勿好，耐再去死末哉（口宛）。&quot;小红一心和莲生拼命，那里肯依。汤啸庵、洪善卿见如此撒泼，不好说甚，只是冷笑。莲生又羞又恼，又怕又急，四下里一逼，倒逼出些火性来，也冷笑说道：&quot;让俚去死末哉！&quot;说了一句，回身便走。汤啸庵、洪善卿只得跟着走了。</p>
              <p>　　阿珠见光景不好，也顾不得小红，赶紧来拉莲生；被莲生一豁，洒脱袖子，竟下楼梯。忽听得当中间板壁&quot;蓬咚蓬咚&quot;震天价响起来，阿金大在内极声喊道：&quot;勿好哉，先生撞煞哉呀！&quot;就这一声喊里，唤起楼下三四个外场，只道有甚祸事，急急跑上楼来，适与莲生等挤住在楼梯上。阿珠把莲生死拖活拽，往里挣去。汤啸庵、洪善卿料道走不脱，也撺掇莲生回至当中间。只见小红还把头狠命往板壁上磕，阿金大扳住胸脯，那里扳得开。阿珠着了忙，也狠命的拦腰一抱抱起来。汤啸庵、洪善卿齐说道：&quot;小红耐算啥囗？有闲话说末哉，实概样子，耐小红也犯勿着（口宛）。&quot;阿珠摸摸小红的头，没甚伤损，只有额角边被板壁上钉的钉头碰破些油皮，也不至流血。阿金大上前把手心摩挲着，道：&quot;耐看阿险嗄！撞来哚太阳里末，那价呢？&quot;</p>
              <p>　　莲生正站在一傍发呆。阿珠一眼睃见，说道：&quot;王老爷，闯出穷祸来，耐也脱勿了个囗！（要勿）看仔像无要紧。&quot;外场见没事，都笑道：&quot;倒吓得倪来要死！快点搀先生房间里去罢。&quot;阿珠仍抱起小红来。阿金大拉了莲生、汤啸庵、洪善卿一同簇拥至房里。阿珠放小红向榻床躺下。阿金大端整茶碗，叫外场冲了茶。外场嘱付阿珠说：&quot;耐哚小心点末哉。&quot;都讪笑着下楼去了。</p>
              <p>　　王莲生、汤啸庵、洪善卿一溜儿坐在靠壁高椅上。小红背灯向壁，掩面而哭。阿珠靠小红身傍坐着，慢慢与王莲生说道：&quot;王老爷，耐自家勿好，转差仔念头。耐起初要搭倪先生说明白仔，耐就去做仔十个张蕙贞，优先生也无啥（口宛）。为仔耐瞒仔倪先生末倒勿好哉。倪先生晓得耐去做仔张蕙贞，说难是王老爷倪搭匆来个哉，拨来张蕙贞哚拉仔去哉。&quot;洪善卿不待说完，即拦说道：&quot;王老爷不过昨日夜头来哚张蕙贞搭吃仔台酒二故歇原到该搭来哉（口宛）。&quot;阿珠立起身来，走过洪善卿身傍，轻声说道：&quot;洪老爷，耐是蛮明白来里。倪先生倒（要勿）怪俚，俚是发极仔了呀。王老爷先起头做倪先生辰光，还有好几户老客人哚。后来搭王老爷要好仔末，有个把客人阿要动气匆来哉了？倪末去请哉（口宛）。王老爷就搭倪先生说：'俚哚匆来，让俚吸匆来末哉，我一干仔来搭耐撑场面。'王老爷，阿是耐说来哚个闲话？先生有仔王老爷，倒蛮放心请也匆去请哉。难末一户一户客人才匆来哉，到故歇是无拨哉，就剩仔王老爷一干仔哉。洪老爷，耐说王老爷去做仔张蕙贞，倪先生阿要发极？&quot;汤啸庵接说道：&quot;难也（要勿）去说哉。张蕙贞哚末坍仔台哉，王老爷原到该搭来，耐沈小红场面也可以过得去哉。大家（要勿）说哉，阿是？&quot;</p>
              <p>　　小红正哭得涕泪交顾，听啸庵说，便分说道：&quot;杨老爷，耐问声俚看：俚自家搭我说，教我生意（要勿）做哉，条子末扌孝脱仔。我听仔俚，客人叫局也匆去。俚还搭我说，俚说：'耐少来哚几花债末，我来搭耐还末哉。'我听仔快活煞，张开仔两只眼睛单望俚一干仔，望俚搭我还清仔债末，我也有仔好日脚哉。陆里晓得俚一直来里骗我！骗到我今日之下，索性豁脱仔，去包仔个张蕙贞囗！&quot;说到这里，两脚一跺，身子一掀，俯仰号啕，放声大哭。哭了又道：&quot;俚就要去做张蕙贞，也无啥！我自家想想，衣裳末着完哉，头面末当脱哉，客人末一个也无拨哉，倒欠仔一身债。弄得我上勿上，落勿落，难末教我那价囗？&quot;汤啸庵微笑道：&quot;故也无啥那价。王老爷原来里，衣裳头面原教王老爷办得来，债末教王老爷去还清仔，阿是才舒齐哉（口宛）？&quot;</p>
              <p>　　小红道：&quot;汤老爷，勿瞒耐说，王老爷来里该搭做仔两年半，买来哚几花物事才来里眼睛前头。张蕙贞搭勿到十日天，从头浪起到脚浪，陆里一样勿搭俚办起来？还有朋友叹拍马屁鬼讨好，连忙搭俚买好仔家生送得去铺房间。耐汤老爷陆里晓得囗！&quot;洪善卿插说道：&quot;王老爷也叫瞎说！堂子里做个把倌人，只要局帐清爽仔末是哉。倌人欠来哚债，关客人啥事，要客人来搭俚还。老实说，倌人末勿是靠一个客人，客人也匆是做一个倌人。高兴多走走，勿高兴就少走走，无啥多花枝枝节节（口宛）！&quot;</p>
              <p>　　小红正要回嘴，阿珠赶着戗说道：&quot;洪老爷说得勿差，'倌人末勿是靠一个客人'。倪先生也有好几户客人哚，为啥要耐王老爷一干仔来撑场面囗，耐就一干仔撑仔场面，匆来搭倪先生还债，倪先生就欠仔一万债，阿好搭耐王老爷说，要耐王老爷来还嗄？耐王老爷自家搭倪先生说，要搭倪先生还债。只要王老爷真真还清仔，倪先生阿有啥枝枝节节？耐就去做仔张蕙贞，'客人也匆是做一个倌人'，倪先生阿好说耐啥？故歇耐王老爷原勿曾搭倪先生还歇一点点债，倒先去做仔张蕙贞哉。耐王老爷想想看，阿是倪先生来里枝枝节节呢？阿是耐王老爷自家来哚枝枝节节？&quot;说罢，（目夷）了王莲生半日。</p>
              <p>　　莲生仰着脸，只不做声。洪善卿笑道：&quot;俚哚啥枝枝节节也勿关倪事，倪要去哉。&quot;遂与汤啸庵立起身来。莲生意思要一同去，小红只做不看见，倒是阿金大捺住莲生道：&quot;咦！王老爷，耐阿好去嗄？&quot;阿珠喝阿金大放手，却向莲生道：&quot;王老爷耐要去，去末哉；倪是匆好来屈留耐，就搭耐说一声是哉。昨日夜头我搭阿金大两家头陪倪先生坐来哚床浪，坐仔一夜天勿曾困，今夜头倪要因去哉。倪娘姨哚到底无啥干己，就闯仔点穷祸，也匆关倪事。倪先说仔末，王老爷也怪勿着倪。&quot;几句说得莲生左右为难，不得主意。汤啸庵向莲生道：&quot;倪先去，耐坐歇罢。&quot;莲生乃附耳嘱他去张蕙贞家给个信。啸庵应诺，始与洪善卿偕行。小红却也抬身送了两步，说道：&quot;倒难为仔耐哚，明朝倪也摆个双台谢谢耐哚末哉。&quot;说着，倒自己笑了。莲生也忍不住要笑。</p>
              <p>　　小红转身，伸一个指头向莲生脸上连点几点，道：&quot;耐末……&quot;只说得两字，便缩住了，却&quot;哼&quot;的一声，像是叹气。半晌又道：&quot;耐一干仔来末，阿伯倪欺瞒仔耐嗄？耐算教两个朋友来做帮手，帮仔耐说闲话，阿要气煞人！&quot;莲生自觉羞惭，佯作不睬。阿珠冷笑两声，道：&quot;王老爷倒蛮好，才是朋友哚搭俚出个主意。王老爷末去听仔俚。就张蕙贞搭，勿是朋友同得去，陆里认得嗄？&quot;小红道：&quot;张蕙贞搭倒勿是朋友，俚乃自家去打个野鸡。&quot;阿珠道：&quot;故歇是匆是野鸡哉，也算仔长三哉！叫仔一班小堂名，显焕得来！王老爷做仔几日天，用脱仔几花？阿有千把嗄？&quot;莲生道：&quot;耐哚（要勿）瞎说！&quot;阿珠道：&quot;倒勿是瞎说囗！&quot;随将烟盘收拾干净，道：&quot;王老爷吃烟罢，（要勿）去转啥念头哉！&quot;莲生乃去榻床躺下吸烟。阿珠、阿金大陆续下去。</p>
              <p align="center">　　第十回终。</p>
            </td>
          </tr>
        </table>
        <br>
        <table width="580" cellspacing="0" cellpadding="0" border="0">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href="10.htm">上一回</a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href="12.htm">下一回</a></div>
                  </td>
                </tr>
              </table>
              <p align=center>□ 作者：韩邦庆
              <hr width="80%" noshade size="2">
              <p align=center>本书由“<a href="http://www.eshunet.com/">E书时空</a>”免费制作； 
                <br>
                想要更多的免费电子图书，请光临 <br>
                <a href="http://www.eshunet.com/">http://www.eshunet.com/</a></p>
              <p align=center>&nbsp;</p>
            </td>
          </tr>
        </table>
        
      </td>
      <td width="60">&nbsp;</td>
    </tr>
  </table>
</div>
</body>
</html>
