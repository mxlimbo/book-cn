<html>
<head>
<title>第十四回　单拆单单嫖明受侮　合上合合赌暗通谋</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0" background="bg.jpg">
    <tr> 
      <td width="58"><img src="title1.jpg" width="58" height="96"></td>
      <td>&nbsp;</td>
      <td width="45"><img src="content.jpg" width="45" height="96" usemap="#Map" border="0"><map name="Map"><area shape="rect" coords="9,9,36,94" href="content.htm"></map></td>
      <td width="43"><img src="last.jpg" width="43" height="96" usemap="#Map2" border="0"><map name="Map2"><area shape="rect" coords="5,9,34,92" href="14.htm"></map></td>
      <td width="44"><img src="next.jpg" width="44" height="96" usemap="#Map3" border="0"><map name="Map3"><area shape="rect" coords="6,9,35,91" href="16.htm"></map></td>
    </tr>
  </table>
  <table width="776" border="0" cellspacing="0" cellpadding="0" background="bg.jpg">
    <tr> 
      <td width="58" align="center" valign="top"><img src="title2.jpg" width="58" height="197"></td>
      <td align="center" valign="top"> 
        <table width="580" cellspacing="0" cellpadding="0" border="0">
          <tr> 
            <td> 
              <p align="center" class="h">第十四回　单拆单单嫖明受侮　合上合合赌暗通谋 </p>
            </td>
          </tr>
        </table>
        <br>
        <table width="580" border="0" cellspacing="0" cellpadding="0">
          <tr> 
            <td>　　按：张小村、赵朴斋同行，至宝善街悦来客栈门首。朴斋道：&quot;我去一埭就来，耐等一歇。&quot;小村笑而诺之，独自回栈。栈使开房点灯冲茶，小村自去铺设烟盘过瘾，吸不到两口烟，赵朴斋竟回来了。小村诧异得很，问其如何。朴斋叹口气道：&quot;（要勿）说起！&quot;便将陆秀宝要打戒指一切情节仔细告诉小村，并说：&quot;我故歇去，就来里棋盘街浪望仔一望，望到俚房间里来哚摆酒、豁拳、唱曲子，闹热得势。想来就是姓施个客人。&quot;小村笑道：&quot;我看起来还有道理。耐想，今朝一日天就有客人，阿是客人等好来哚？无拨实概凑巧（口宛）！耐去上仔俚哚当水哉！姓施个客人末总也是上当水。耐想阿对？&quot; 
              <p>　　朴斋恍然大悟，从头想起，越想越像，悔恨不迭。小村道：&quot;难也（要勿）去说俚哉。以后耐（要勿）去仔末才是哉！我也正要搭耐说：我有一头生意来哚，就是十六铺朝南大生米行里，我明朝就要搬得去。我去仔，耐一干子住来里栈房里，终究勿是道理。最好末耐原转去，托朋友寻起生意来再说。勿然就搬到耐哚娘舅店里去，倒也省仔点房饭钱。耐说阿是？&quot;朴斋寻思半晌，复叹口气道：&quot;耐生意倒有哉，我用脱仔多花洋钱，一点点勿曾做啥。&quot;小村道：&quot;耐要来里上海寻生意，倒是难囗。就等到一年半载，也说勿定寻得着寻勿着。耐先要自家有主意，（要勿）隔两日用完仔洋钱，勿过去，拨来耐哚娘舅说，阿是无啥意思？&quot;</p>
              <p>　　朴斋寻思这话却也不差，乃问道：&quot;耐噪碰和，一场输赢要几花嗄？&quot;小村道：&quot;要是牌勿好，输起来，就二三百洋钱也无啥希奇囗。&quot;朴斋道：&quot;耐输仔阿拨俚哚？&quot;小村道：&quot;输仔阿好勿拨嗄。&quot;朴斋道：&quot;陆里来几花洋钱去拨俚？&quot;小村道：&quot;耐勿晓得。来里上海场花，只要名气做得响末就好。耐看仔场面浪几个人，好像阔天阔地，其实搭倪也差勿多，不过名气响仔点。要是无拨仔名气，阿好做啥生意吸？就算耐屋里向该好几花家当来里，也无用（口宛）！耐看吴松桥，阿是个光身体？俚稍微有点名气末，二三千洋钱手里豁出豁进，无啥要紧。我是比勿得俚，价末要有啥用场，汇划庄浪去，四五百洋钱也拿仔就是。耐陆里晓得嗄！&quot;朴斋道：&quot;庄浪会拿仔末，原要还个（口宛）。&quot;小村道：&quot;故末也要自家算计哉囗。生意里借转点，碰着法有啥进益，补凑补凑末还脱哉。&quot;朴斋听他说来有理，仍是寻思不语。须臾各睡。</p>
              <p>　　次早十九日，朴斋醒来，见小村打叠起行李，叫栈使喊小车。朴斋忙起身相送，送至大门外，再三嘱托：&quot;有啥生意，搭我吹嘘吹嘘。&quot;小村满口应承。</p>
              <p>　　朴斋看小村押着小车去远，方回栈内。吃过中饭，正要去闲游散问，只见聚秀堂的外场手持陆秀宝名片来请。朴斋赌气，把昨夜头一个局钱给他带回，外场那里敢接。朴斋随手撩下，望外便走。外场只得收起，赶上朴斋，说些好话。朴斋只做不听见，自去四马路花雨楼顶上泡一碗茶，吃过四五开，也觉没甚意思，心想陆秀宝如此无情，倒不如原和王阿二混混，未始不妙。当下出花雨楼，朝南过打狗桥，径往法界新街尽头，从明王阿二门口，直上楼去，房间里不见一人。</p>
              <p>　　正在踌躇想要退下，不料一回身，王阿二捏手捏脚跟在后面，已到楼门口了。喜的朴斋故意弯腰一瞧，道：&quot;咦！耐阿是要来吓我？&quot;王阿二站定，拍掌大笑道：&quot;我来哚间壁郭孝婆搭，看见耐低倒仔头只管走，我就晓得耐到倪搭来，跟来耐背后。看耐到仔房间里，东张张，西张张，我末来里好笑，要突出来哉呀！&quot;朴斋也笑道：&quot;我想勿到耐就来里我背后，倒一吓。&quot;王阿二道：&quot;阿是耐勿看见？眼睛大得来！&quot;</p>
              <p>　　说话时，那老娘姨送上烟茶二事，见了朴斋笑道：&quot;赵先生，恭喜耐哉（口宛）！&quot;朴斋愕然道：&quot;我有啥喜嗄？&quot;王阿二接嘴道：&quot;耐算瞒倪阿是？勿可帐倪倒才晓得个哉。&quot;朴斋道：&quot;耐晓得哈囗？&quot;王阿二不答，却转脸向老娘姨道：&quot;耐听俚，阿要惹人气！倒好像是倪要吃醋，瞒仔倪。&quot;老娘姨呵呵笑道：&quot;赵先生，耐说末哉。倪搭勿比得堂子里，耐就去开仔十个宝也匆关倪啥事，阿怕倪二小姐搭俚哚去吃醋？倪倒有几几花花醋哚，也吃勿得陆里搭好（口宛）！&quot;</p>
              <p>　　朴斋听说，方解其意，笑道：&quot;耐叹说陆秀宝，我只道仔耐哚说我有仔啥生意了恭喜我。&quot;王阿二道：&quot;耐有生意无生意，倪陆里晓得嗄。&quot;朴斋道：&quot;价末陆秀宝搭开宝，耐倒晓得哉。故是张先生来搭耐叹说个（口宛）。&quot;老娘姨道：&quot;张先生就搭耐来仔一埭，以后匆曾来歇。&quot;王阿二道：&quot;张先生是勿来哉。我搭耐说仔罢，倪搭用好包打听来里，阿有啥勿晓得？&quot;朴斋道：&quot;价末昨日夜头是啥人住来哚陆秀宝搭，耐阿晓得？&quot;王阿二努起嘴来道：&quot;哪！是只狗哉囗。&quot;被朴斋一口啐道：&quot;我要是住来哚末，也勿来问耐哉（口宛）！&quot;王阿二冷笑道：&quot;（要勿）塔我瞎说哉！开宝客人住仔一夜天，就匆去哉，耐骗啥人嗄！&quot;朴斋叹口气，也冷笑道：&quot;耐哚包打听阿是个聋甏？教俚去喊个剃头司务拿耳朵来作作清爽，再去做包打听末哉。&quot;王阿二听说，知道是真情了，忙即问道：&quot;阿是耐昨日夜头匆来哚陆秀宝搭？&quot;朴斋遂将陆秀宝如何倡议，如何受欺，如何变卦，如何绝交，前后大概略述一遍。</p>
              <p>　　那老娘姨插口说道：&quot;赵先生，也要算耐有主意哚，倒拨来耐看穿哉。耐阿晓得，倌人开宝是俚哚堂子里口谈（口宛），陆里有真个嗄，差勿多要三四转五六转哚。耐末豁脱仔洋钱，再去上俚哚当水，啥犯着嗄？&quot;王阿二道：&quot;早晓得耐要去上俚哚当水末，倪倒勿如也说是清倌人，只怕比仔陆秀宝要像点哚。&quot;朴斋嘻嘻的笑道：&quot;耐前门是匆像哉，我来搭耐开肉后门走走，便当点阿好？&quot;王阿二也不禁笑道：&quot;耐个人啊，拨两记耳光耐吃吃末好！&quot;老娘姨随后说道：&quot;赵先生，耐也自家勿好。耐要听仔张先生闲话，就来里倪搭走走，勿到别场花去末，倒也匆去上俚哚当水哉。像倪搭阿有啥当水来拨耐上嗄？&quot;朴斋道：&quot;别场花是我也无拨，陆秀宝搭勿去仔，就不过该搭来走走。前几日我心里要想来，为仔张先生，倘忙碰着仔，好像有点难为情。难是张先生搬得去哉，也勿要紧哉。&quot;</p>
              <p>　　王阿二忙即问道：&quot;阿是张先生寻着仔生意哉？&quot;朴斋遂又将张小村现住十六铺朝南大生米行里的话，备达一遍。那老娘姨又插口说道：&quot;赵先生，耐忒啥胆小哉。（要勿）说啥张先生倪搭匆来，就算俚来仔碰着耐来里，也无啥要紧（口宛）。有辰光倪搭客人合好仔三四个朋友一淘来，才是朋友，才是客人，俚哚也算闹热点好白相；耐看见仔要难为情杀哉！&quot;王阿二道：&quot;耐末真真是个铲头！张先生就是要打耐末，耐也打得过俚（口宛），怕俚啥嗄？要说是难为情，倪生意只好（要勿）做哉。&quot;</p>
              <p>　　朴斋自觉惭愧，向榻床躺下，把王阿二装好的一口烟，拿过枪来，凑上灯去要吸，吸的不得法，焰腾腾烧起来了。王阿二在傍看着好笑。忽听得间壁郭孝婆高声叫：&quot;二小姐。&quot;王阿二慌的令老娘姨去看：&quot;阿有啥人来哚？&quot;老娘姨赶紧下楼。朴斋倒不在意，王阿二却抬头侧耳细细的去听。只听得老娘姨即在自己门前和人说话，说了半晌，不中用，复叫道：&quot;二小姐，耐下来囗。&quot;恨得王阿二咬咬牙，悄地咒骂两句，只得丢了朴斋，往下飞奔。</p>
              <p>　　朴斋那口烟原没有吸到底，也就坐起来听是什么事。只听得王阿二走至半楼梯，先笑叫道：&quot;长大爷，我道是啥人！&quot;接着咕咕唧唧更不知说些甚话，听不清楚。只听得老娘姨随后发急叫道：&quot;徐大爷，我搭耐说唱&quot;这一句还没有说完，不料楼梯上一阵脚声。早闯进两个长大汉子。一个尚是冷笑面孔；一个竟揎拳攘臂，雄纠纠的据坐榻床，扌若起烟枪，把烟盘乱搠，只嚷道：&quot;拿烟来！&quot;王阿二忙上前陪笑道：&quot;娘姨来哚拿来哉。徐大爷（要勿）动气。&quot;</p>
              <p>　　朴斋见来意不善，虽是气不伏，却是惹不得，便打闹里一溜烟走了，王阿二连送也不敢送。可巧老娘姨拿烟回来，在街相遇，一把拉住嘱咐道：&quot;日里向人多，耐夜头一点钟再来，倪等来里。&quot;朴斋点头会意。</p>
              <p>　　那时太阳渐渐下山。朴斋并不到栈，胡乱在饭馆里吃了一顿饭，又去书场里听了一回书，捱过十二点钟，仍往王阿二家，果然畅情快意，一度春宵。</p>
              <p>　　明日午前回归栈房，栈使迎诉道：&quot;昨夜有个娘姨来寻仔耐好几埭哚。&quot;朴斋知道是聚秀堂的杨家(女每)，立意不睬。惟恐今日再来纠缠，索性躲避为妙。一至饭后，连忙出门，惘惘然不知所往。初从石路向北出大马路，既而进抛球场，兜了一个圈子，心下打算，毕竟到那里去消遣消遣；忽想起吴松桥等碰和一局，且去孙素兰家问问何妨。因转弯过四马路，径往兆贵里孙素兰家，只向客堂里问：&quot;吴大少爷阿来里？&quot;外场回说：&quot;勿曾来。&quot;朴斋转身要走，适为娘姨金姐所见。因是前日一淘碰和的，乃明白告道：&quot;阿是问吴大少爷？俚哚来里尚仁里杨媛媛搭碰和，耐去寻末哉。&quot;</p>
              <p>　　朴斋听了出来，遂由兆贵里对过同庆里进去，便自直通尚仁里。当并寻着了杨媛媛的条子，欣然抠衣踵门，望见左边厢房里一桌碰和，迎面坐的正是张小村。朴斋隔窗招呼，踅进房里。张小村及吴松桥免不得寒暄两句，李鹤汀只说声&quot;请坐&quot;，周少和竟不理。赵朴斋站在吴松桥背后，静看一回，自觉没趣，讪汕告辞而去。</p>
              <p>　　李鹤汀乃问吴松桥道：&quot;俚阿做啥生意？&quot;松桥道：&quot;俚也出来白相相，无啥生意。&quot;张小村道：&quot;俚要寻点生意，耐阿有啥路道？&quot;吴松桥嗤的笑道：&quot;俚要做生意！耐看陆里一样生意末俚会做嗄？&quot;大家一笑丢开。</p>
              <p>　　比及碰完八圈，核算筹码，李鹤汀仍输百元之数。杨媛媛道：&quot;耐例会输哚，我匆曾听见耐赢歇（口宛）。&quot;吴松桥道：&quot;碰和就输煞也匆要紧，只要牌九庄浪四五条统吃下来末，好哉（口宛）。&quot;周少和道：&quot;吃花酒无啥趣势，倒勿如尤如意搭去翻翻本看。&quot;李鹤汀微笑道：&quot;尤如意搭，明朝去末哉。&quot;张小村问道：&quot;啥人请耐吃酒？&quot;李鹤汀道：&quot;就是黎篆鸿，勿然啥人高兴去吃花酒。俚也匆请哈人，单是我搭四家叔两家头。要拆仔俚冷台，故是跳得来好白相煞哉！&quot;吴松桥道：&quot;老老头倒高兴哚。&quot;李鹤汀正色道：&quot;我说倒也是俚本事。耐想囗，俚屋里未几花姨太太，外头末堂子里倌人，还有人家人，一榻括仔算起来，差勿多几百哚！&quot;周少和道：&quot;到底阿有几花现银子？&quot;李鹤汀道：&quot;啥人去搭俚算嗄，连搭俚自家也有点模糊哉。要做起生意来，故末叫热昏搭仔邪，几千万做去看，阿有啥陶成！&quot;大家听了，摇头吐舌，赞叹一番，也就陆续散去。</p>
              <p>　　李鹤汀随意躺在榻床上，伸了个懒腰，打了个呵欠。杨媛媛问：&quot;阿要吃筒鸦片烟？&quot;鹤汀说：&quot;（要勿）吃。昨日闹仔一夜天，今朝勿曾因醒，懒朴得势。&quot;媛媛道：&quot;昨日去输仔几花嗄？&quot;鹤汀道：&quot;昨日还算好，连配仔两条就停哉，价末也输千把哚。&quot;媛媛道：&quot;我劝耐少赌赌末哉。难为仔洋钱，还要糟蹋身体。耐要想翻本，我想俚哚人赢末倒拿仔进去哉，输仔勿见得再拿出来拨来耐哉囗。&quot;鹤汀笑道：&quot;故是耐瞎说。先拿洋钱去买得来筹码，有筹码末总有洋钱来除，阿有啥拿匆出？就怕翻本翻勿转，庄浪风头转仔点，俚哚倒勿打哉，赢勿动俚，无法仔！&quot;媛媛道：&quot;原是（口宛）。我说耐明朝要到尤如意搭去，算好仔几花输赢，索性再赌一场，翻得转末翻仔，翻勿转就气输仔罢哉。&quot;鹤汀道：&quot;故末勿差。倘然翻勿转，我定规要戒赌哉。&quot;媛媛道：&quot;耐能够戒脱仔勿赌，故是再好也匆有。就是要赌末，耐自家也留心点，像实概几万输下去，耐末倒也无啥要紧，别人听见仔阿要发极嗄？耐哚四老爷要问起倪来为啥勿劝劝囗，倪倒吃仔俚闲话，也只好勿响（口宛）。&quot;鹤汀道：&quot;故是无价事个，四老爷勿说我倒来说耐？&quot;媛媛道：&quot;故歇说闲话个人多，例说勿定（口宛）。其实倪搭是耐自家高兴赌仔两场，闲人说起来，倒好像倪挑仔几花头钱哉。倪堂子里勿是开啥赌场，也（要勿）挑啥头钱（口宛）。&quot;鹤汀道：&quot;啥人来说耐嗄，耐自家来哚多心。&quot;媛媛道：&quot;难耐到尤如意搭去赌末哉；故末有啥闲话，也匆关倪事。&quot;</p>
              <p>　　说话时，鹤汀已自目饧吻沥，微笑不言，媛媛也就剪住了。当下鹤汀朦胧上来，竟自睡去。媛媛知他欠困，并不声唤，亲自取一条绒毯替他悄地盖上。鹤汀直睡至上灯以后，娘姨盛姐搬夜饭进房，鹤汀听得碗响即又惊醒。杨媛媛问鹤汀道：&quot;耐阿要先吃仔口，再去吃酒？&quot;鹤汀一想，说道：&quot;吃是倒吃勿落，点点也无啥。&quot;盛姐道：&quot;无拨啥小菜（口宛），我去教俚哚添两样。&quot;鹤汀摇手道：&quot;（要勿）去添，耐搭我盛一口口干饭好哉。&quot;媛媛道：&quot;俚乃喜欢糟蛋，耐去开仔个糟蛋罢。&quot;盛姐答应，立刻齐备。</p>
              <p>　　鹤汀和媛媛同桌吃毕，恰值管家匡二从客栈里来，见鹤汀禀说：&quot;四老爷吃酒去哉，教大少爷也早点去。&quot;媛媛道：&quot;等俚哚请客票头来仔了去，正好（口宛）。&quot;鹤汀道：&quot;早点去吃仔，早点转去困觉哉。&quot;媛媛道：&quot;耐身向里有点勿舒齐末，原到倪搭来，比仔栈房里也适意点哚。&quot;鹤汀道：&quot;两日勿曾转去，四老爷好像有点勿放心转去个好。&quot;媛媛也无别语。李鹤汀乃叫匡二跟着，从杨媛媛家出门赴席。</p>
              <p align="center">　　第十四回终。</p>
              </td>
          </tr>
        </table>
        <br>
        <table width="580" cellspacing="0" cellpadding="0" border="0">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href="14.htm">上一回</a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href="16.htm">下一回</a></div>
                  </td>
                </tr>
              </table>
              <p align=center>□ 作者：韩邦庆
              <hr width="80%" noshade size="2">
              <p align=center>本书由“<a href="http://www.eshunet.com/">E书时空</a>”免费制作； 
                <br>
                想要更多的免费电子图书，请光临 <br>
                <a href="http://www.eshunet.com/">http://www.eshunet.com/</a></p>
              <p align=center>&nbsp;</p>
            </td>
          </tr>
        </table>
        
      </td>
      <td width="60">&nbsp;</td>
    </tr>
  </table>
</div>
</body>
</html>
