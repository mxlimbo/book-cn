<html>
<head>
<title>第五十九回　攫文书借用连环计　挣名气央题和韵诗</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0" background="bg.jpg">
    <tr> 
      <td width="58"><img src="title1.jpg" width="58" height="96"></td>
      <td>&nbsp;</td>
      <td width="45"><img src="content.jpg" width="45" height="96" usemap="#Map" border="0"><map name="Map"><area shape="rect" coords="9,9,36,94" href="content.htm"></map></td>
      <td width="43"><img src="last.jpg" width="43" height="96" usemap="#Map2" border="0"><map name="Map2"><area shape="rect" coords="5,9,34,92" href="59.htm"></map></td>
      <td width="44"><img src="next.jpg" width="44" height="96" usemap="#Map3" border="0"><map name="Map3"><area shape="rect" coords="6,9,35,91" href="61.htm"></map></td>
    </tr>
  </table>
  <table width="776" border="0" cellspacing="0" cellpadding="0" background="bg.jpg">
    <tr> 
      <td width="58" align="center" valign="top"><img src="title2.jpg" width="58" height="197"></td>
      <td align="center" valign="top"> 
        <table width="580" cellspacing="0" cellpadding="0" border="0">
          <tr> 
            <td> 
              <p align="center" class="h">第五十九回　攫文书借用连环计　挣名气央题和韵诗 </p>
            </td>
          </tr>
        </table>
        <br>
        <table width="580" border="0" cellspacing="0" cellpadding="0">
          <tr> 
            <td>　　按：一日午后，黄二姐到了黄翠凤家，将欲噪闹。黄翠凤令外场喊两把皮篷车，竟和罗子富作明园之游，丢下黄二姐坐在房间里，任其所为。 
              <p>　　及至明园泡下茶，翠凤还是冷笑道：&quot;赎身文书来浪我手里，看俚再有啥法子！&quot;子富道：&quot;耐该应教个大姐陪陪俚。&quot;翠凤头颈一扭道：&quot;等俚歇末哉，啥人去陪俚嗄。&quot;子富道：&quot;勿局个囗。&quot;翠凤道：&quot;啥勿局，阿伯俚偷仔倪个家生？&quot;子富道：&quot;俚家生末勿要，赎身文书晓得来哚皮箱里，俚阿要偷嗄？&quot;一句提醒了翠凤，登时白瞪瞪两只眼，失声道：&quot;阿哟，勿好哉！&quot;赵家(女每)在傍也是一怔，道：&quot;划一勿好囗，倪快点转去罢。&quot;</p>
              <p>　　子富欲令翠凤先行，翠凤道：&quot;耐末生来一淘转去，倘忙拨俚偷仔去末，也好替我商量商量。&quot;当下三人各坐原车赶回家中。</p>
              <p>　　一进家门，翠凤先问：&quot;无(女每)阿来里楼浪？&quot;外场回说：&quot;刚刚转去，勿多一歇。&quot;翠凤三脚两步，奔到楼上房间里。看看陈设器皿，并未缺少一件；再往床背后打一看时，这一惊非同小可。翠凤跺脚嚷道：&quot;难末勿好哉呀！&quot;</p>
              <p>　　子富随后奔到，只见皮箱铰链丢落地上。揭开盖来，箱内清清爽爽只有一只拜盒。翠凤急的只是跺脚，又哭又骂，欲向黄二姐拼命。子富与赵家(女每)且劝翠凤坐下，慢慢商量。翠凤道：&quot;商量啥嗄，俚是要我个命呀！我就死仔，难末俚有仔好处哉！&quot;子富道：&quot;耐末先拿我个拜区放好仔再说。&quot;翠凤复从皮箱中取那只拜匣，别处收藏，忽然失惊打怪的喊道：&quot;咿，倪只拜匣来里（口宛）！&quot;既而恍然大悟道：&quot;噢，俚拿差哉，拿仔罗老爷个拜匣去哉！&quot;说着，呵呵大笑。子富听说，慌问：&quot;我只拜匣阿来里嗄？&quot;翠凤捧出那只拜匣给子富看，嘻嘻笑道：&quot;俚拿差哉，拿仔耐个拜匣。倪拜匣末倒来里。&quot;子富面色如土，拍腿说道：&quot;难末真真勿好哉！&quot;翠凤道：&quot;耐只拜匣勿要紧个，俚拿得去也无啥用场。阿敢去变洋钱，俚也无拨场花好变（口宛）。&quot;</p>
              <p>　　子富呆想不语。翠凤乃叫赵家(女每)吩咐道：&quot;耐去搭无(女每)说，该只是罗老爷个拜匣，问俚拿得去做啥？故歇罗老爷等来浪要哉，原教俚拿得来。&quot;赵家(女每)答应而去。子富终有些忐忑惶惑。翠凤却决定黄二姐断无扣留不放之理。</p>
              <p>　　一会儿，赵家(女每)回来，见了子富，先拍着掌笑一阵，然后复道：&quot;故末笑话，俚哚还勿曾觉著拿差个呀，倒快活煞。我说是罗老爷个拜盒，难末刚刚晓得仔，呆脱哉，一声闲话响勿出。我末笑得来！俚哚教我带转去，我说'勿管'就走。&quot;子富跌足道：&quot;嗳，耐为啥勿带仔来嗄？&quot;赵家(女每)道：&quot;俚哚拿得去个末，让俚哚自家拿得来。&quot;翠凤接口道：&quot;勿要紧个，晚歇定归来。&quot;</p>
              <p>　　子富像热锅上蚂蚁一般，坐不定，立不定，着急得紧。翠凤见子富着急，欲令赵家(女每)去催。子富止住，把高升唤至当面，令向黄二姐索取拜盒，并道：&quot;耐闲话（要勿）去多说，就说我有事体，要用着个拜盒，快点拿得来带转去。&quot;</p>
              <p>　　高升领命，径往尚仁里黄二姐家。黄二姐见是高升，满面堆笑，请去后面小房间。高升日致主人之言，立等要那拜盒。黄二姐道：&quot;拜盒来里呀，我要搭罗老爷说句闲话。耐（要勿）要紧，请坐囗。&quot;高升不得已坐下。黄二姐喊人泡茶，从容说道：&quot;耐来得正好。我有多花闲话来里，拜托耐去说拨罗老爷听。先起头翠凤来里做讨人，生意闹猛得野哚；为仔倪搭开消大，一径无拨多洋钱。翠凤赎仔个身末，勿好哉，生意一点也无拨，开消倒省匆来。一千洋钱个身价，勿知勿党才用完，难末无法子哉（口宛）！原来搭个翠凤商量，借几百洋钱用用，陆里晓得个翠凤定归勿借；跑仔好几埭，俚倒定归回报我无拨。我想耐翠凤小个辰光，梳头缠脚才是我，出理耐到故歇，总当耐是亲生囡仵，耐倒实概无良心！我第一转开口，耐就一点情面才无拨，故末气得来要死。今朝我也匆说哉，有心要拿俚个赎身文书难难俚。拿着仔俚赎身文书末，喊俚转来，原搭我做生意。俚倘然再要赎身末，定归要一万洋钱哚。再勿靠帐拿差仔，勿是个赎身文书，倒拿仔罗老爷个拜匣。罗老爷是再要好也无拨，生意浪末照应仔倪几几花花，就是小个场花也幸亏罗老爷十块廿块借拨我用。我匆像是翠凤个无良心，时常来里牵记个罗老爷。坎坎晓得是罗老爷个拜匣，我就忙煞个要送得来。不过我再来里想，翠凤搭仔罗老爷赛过是一个人，罗老爷个拜匣赛过是翠凤个拜匣。我末气匆过个翠凤，要借罗老爷个拜匣押来里，教翠凤拿一万洋钱来赎得去。等翠凤一万洋钱拿仔来，我就拿拜匣送还拨罗老爷。耐转去搭罗老爷说，教罗老爷放心末哉。&quot;</p>
              <p>　　高升听这一席话，吐吐舌头，不敢擅下一语，回至兆富里，一五一十细细说了。翠凤听至一半，直跳起来，嚷道：&quot;啥个闲话嗄，放屁也匆实概放个（口宛）！&quot;子富也气得手足发抖，瘫在榻床，说不出半句话。翠凤呆了一呆，欻地站起身来，说声&quot;我去&quot;，就要下楼。子富一把拉住，问：&quot;耐去做啥？&quot;翠凤道：&quot;我要去问声俚：阿是要我个命！&quot;子富连忙横身拦劝道：&quot;耐慢点囗！耐去无啥好闲话。我去罢，看俚阿好意思说啥！就依俚末，也不过借几百洋钱末哉。&quot;翠凤咬牙切齿恨道：&quot;耐要气杀我哉，再要拨洋钱俚！&quot;</p>
              <p>　　子富即喊高升，打轿前去。小阿宝迎着，请至楼上先时翠凤住的房间。黄金凤、黄珠凤同声叫&quot;姐夫&quot;，并说：&quot;姐夫长远勿来裁。&quot;子富问：&quot;耐无(女每)囗？&quot;小阿宝说：&quot;来浪来哉。&quot;</p>
              <p>　　道声未了，黄二姐已笑吟吟掀帘进房，踅到子富面前，即扑翻身磕了个头，口中说道：&quot;罗老爷（要勿）动气，我搭罗老爷磕个头，种种对勿住罗老爷。罗老爷个拜匣末，就该搭放两日，同放来哚翠凤搭一样个呀。罗老爷一径搭倪要好煞，倪阿敢糟蹋仔拜匣里个要紧物事，难为罗老爷？耐罗老爷索性（要勿）管，勿怕翠凤勿赎得去。等翠凤发极仔，自家奔得来寻我，难末好说闲话哉。翠凤个人匆到发极辰光，陆里肯爽爽气气拿一万洋钱来拨我。&quot;</p>
              <p>　　子富听其一派胡言，着实生气，且忍耐问道：&quot;耐瞎说末（要勿说说，终究要借俚几花，说拨我听听看。&quot;黄二姐笑道：&quot;罗老爷，我匆是瞎说呀。起初不过借几百洋钱，故歇倒勿是几百洋钱个闲话哉。翠凤无良心，难下去再要无拨仔洋钱，翠凤生来勿借拨我，我也无啥面孔再去搭翠凤借。难得故欧有罗老爷个拜匣来里末，定归要敲俚一敲哉！一万例勿曾多囗。前日天，汤老爷拿得来房契阿是也有一万哚？&quot;子富道：&quot;价末耐来浪敲我哉，勿是为翠凤！&quot;黄二姐忙道：&quot;罗老爷勿是呀，翠凤陆里有一万洋钱？生来搭罗老爷借。罗老爷一节个局帐有一千多吸，勿消三年，就局帐浪扣清仔好哉。罗老爷阿对？&quot;</p>
              <p>　　子富无可回答，冷笑两声，迈步便走。黄二姐一路送出来，又说道：&quot;难末种种对勿住罗老爷，总归是无拨生意个勿好，用完仔洋钱无法子。横竖要饿杀末，阿伯啥难为情嗄？倘然翠凤再要搭我两个强，索性一把火烧光仔歇作，看俚阿对得住罗老爷！&quot;</p>
              <p>　　子富装做不听见，坐轿而回。翠凤迎问如何。子富唉声叹气，只是摇头。问的急了，子富才略述大概。翠凤暴跳如雷，抢得一把剪刀在毛一定要死在黄二姐面前。子富没得主意，听其自去。</p>
              <p>　　翠凤跑至楼下，偏生撞见赵家(女每)，夺下剪刀，且劝且拦，仍把翠凤抱上了楼。翠凤犹自挣扎道：&quot;我总归要死个哉呀，为啥一班人才要帮俚吸，勿许我去嗄？&quot;赵家(女每)按定在高椅上，婉言道：&quot;大先生，耐死也无行用（口宛）。耐末就算死哉，俚叹也拚仔死末，真真拿只拜匣一把火烧光仔，难罗老爷吃个亏常恐要几万哚囗。&quot;子富听说，只得也去阻止翠凤。翠凤连晚饭也不吃，气的睡了。</p>
              <p>　　子富气了一夜，睁睁的睡不着。清早起来，即往中和里朱公馆寻着汤啸庵，商议这事如何办法。啸庵道：&quot;翠凤赎身不过一千洋钱，故歇倒要借一万，故是明明白白拆耐个梢。若使经官动府，倒也不妥。一则自家先有狎妓差处；二则抄不出赃证，何以坐实其罪？三则防其烧毁灭迹，一味混赖。一拜匣个公私文书，再要补完全，不特费用浩繁，且恐纠缠棘手。&quot;子富寻思没法，因托汤啸庵居间打话，啸庵应诺。</p>
              <p>　　子富遂赴局理事，直至傍晚公毕，方到了兆富里黄翠凤家。下轿进门，只见文君王正在客堂里闲坐，特地叫声&quot;罗老爷&quot;。子富停步，含笑点头。君玉道：&quot;罗老爷阿看见新闻纸？&quot;子富大惊失色，急问：&quot;新闻纸浪说啥嗄？&quot;君玉道：&quot;说是客人个朋友，名字叫个啥……噜苏得野哚！&quot;说着又想。子富道：&quot;名字（要勿）想哉，客人朋友末啥个事体？&quot;君玉道：&quot;无啥事体，做仔两首诗送拨我，说是上来哚新闻纸浪。&quot;子富&quot;嗑&quot;的笑道：&quot;倪勿懂个。&quot;更不回头，直上楼去。</p>
              <p>　　文君玉不好意思，别转脸来向个相帮说道：&quot;我刚刚搭耐说上海个俗人，就像仔罗老爷末也有点俗气。拗空算客人，连搭仔做诗才匆懂，也好哉！&quot;相帮道：&quot;难末拌明白哉，耐说上海客人才是熟人，我倒一吓。耐生意海外得来，故是成日成夜，出来进去，忙煞哉（口宛），大门槛阿要踏坏嗄。陆里晓得陌生人耐也说是熟人。&quot;君王道：&quot;耐末瞎缠哉囗。我说个俗人勿是呀，要会做仔诗末就匆俗哉。&quot;相帮道：&quot;先生耐（要勿）说，上海丝茶是大生意。过仔垃圾桥，几花湖丝栈，才是做丝生意个好客人，耐熟仔末晓得哉。&quot;</p>
              <p>　　君王又笑又叹，再要说话，只听相帮道：&quot;难末真个熟人来哉。&quot;君玉抬头一看，原来是方蓬壶，即诉说道：&quot;俚哚喊耐俗人，阿要讨气？&quot;蓬壶踅进右首书房，说道：&quot;讨气倒勿要紧，耐搭俚哚说说闲话，（要勿）拨俚哚俗气熏坏仔耐。&quot;君玉抵掌懊悔道：&quot;故例划一，幸亏耐提醒仔我。&quot;</p>
              <p>　　蓬壶坐下，袖中取出一张新闻纸，道：&quot;红豆词人送拨耐个诗，阿曾赏鉴过歇？&quot;君王道：&quot;勿曾呀，让我看囗。&quot;蓬壶揭开新闻纸，指与君玉看了。君玉道：&quot;俚来浪说啥？讲拨我听囗。&quot;蓬壶带上眼镜，将那诗朗念一遍，再演解一遍，君王大喜。</p>
              <p>　　蓬壶道：&quot;耐该应和俚两首送拨俚，我替耐改。题目末就叫'答红豆词人即用原韵'九个字，阿是蛮好？&quot;君王道：&quot;七律当中四句，我做勿来，耐替我代做仔罢。&quot;蓬壶道：&quot;故末生活哉！明朝倪海上吟坛正日，陆里有工夫？&quot;君王道：&quot;谢谢耐，随便啥做点末哉。&quot;蓬壶正色道：&quot;耐啥个闲话嗄！做诗是正经大事体，阿好随便啥做点！&quot;君王连忙谢过。蓬壶又道：&quot;不过我替耐做倒要写意点，忒啥个惨淡经营，就匆像耐做个诗，俚哚也匆相信哉。&quot;君王亦以为然。于是蓬壶独自一个闭目摇头，口中不住的&quot;呜呜&quot;作声；忽然举起一只指头，向大理石桌子上戳了几戳，划了几划，攒眉道：&quot;俚用个韵倒勿容易押，一歇倒做勿出，等我带转去做两句出色个拨耐。&quot;君玉道：&quot;该搭用夜饭哉呀。&quot;蓬壶道：&quot;（要勿）哉。&quot;君玉复嘱其须当秘密而别。</p>
              <p>　　蓬壶踱出兆富里，一路上还自言自语的构思琢句，突然刺斜里冲出一个娘姨，一把抓住蓬壶臂膊，问：&quot;方老爷陆里去？&quot;蓬壶骇愕失措，挤眼注视，依稀认得是赵桂林的娘姨，桂林叫做&quot;外婆&quot;的。蓬壶便也胡乱叫声&quot;外婆&quot;。外婆道：&quot;方老爷为啥倪搭勿来？去囗！&quot;蓬壶道：&quot;故歇无拨空，明朝来。&quot;外婆道：&quot;啥个明朝嗄！倪小姐牵记煞耐，请仔耐几埭哉，耐勿去！&quot;不由分说，把蓬壶拉进同庆里，抄到尚仁里赵桂林家。</p>
              <p>　　赵桂林迎进房间，叫声&quot;方老爷&quot;，道：&quot;阿是倪怠慢仔耐，耐一埭也匆来？&quot;蓬壶微笑坐下。外婆搭讪道：&quot;方老爷就前节壶中天叫仔局下来末，勿曾来歇。两个多月哉，阿好意思？&quot;桂林接嘴道：&quot;拨个文君王迷昏哉呀，陆里想得着该搭来？&quot;蓬壶慌的喝住，道：&quot;耐（要勿）睛说！文君王是我女弟子，客客气气，耐去糟蹋俚，岂有此理！&quot;桂林哼了一声无语。外婆一面装水烟，一面悄悄说道：&quot;倪小姐生意，瞒勿过耐方老爷。前节方老爷来里照应，倒哝仔过去。故歇耐也匆来裁，连浪几日天，出局才无投。下头杨媛媛末碰和吃酒，闹猛得来。倪楼浪冰清水冷，阿要坍台！&quot;蓬壶不等说完，就叉口道：&quot;单是个碰和吃酒，俗气得势。我前回替桂林上仔新闻纸，天下十八省个人，陆里一个勿看见？才晓得上海有个赵桂林末。实概样式，比仔碰和吃酒，难说哚！&quot;外婆顺他口气，复接说道：&quot;难方老爷原像前回照应点俚罢。耐一样去做个文君王，就倪搭走走，啥勿好？吃两台酒，碰两场和，故是倪要巴结煞哉！&quot;蓬壶道：&quot;碰和吃酒末，啥稀奇嗄？等我过仔明朝，再去搭俚做两首诗末哉。&quot;外婆道：&quot;方老爷，耐末无啥稀奇，倪倒是碰和吃酒个好。耐辛辛苦苦做仔啥物事送拨俚，俚用勿着（口宛）！就匆是碰和吃酒末，有场花应酬，叫叫局，故也无啥。&quot;蓬壶呵呵冷笑，连说：&quot;俗气得势！&quot;</p>
              <p>　　外婆见蓬壶呆头呆脑，说不入港，望着赵桂林打了一句市俗泛语。桂林但点点头，蓬壶那里懂得？外婆水烟装毕，桂林即请蓬壶点菜，欲留便饭。蓬壶力辞不获，遂说不必叫菜，仅命买些熏腊之品。外婆传命外场买来，和自备饭菜一并搬上。</p>
              <p align="center">　　第五十九回终。</p>
            </td>
          </tr>
        </table>
        <br>
        <table width="580" cellspacing="0" cellpadding="0" border="0">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href="59.htm">上一回</a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href="61.htm">下一回</a></div>
                  </td>
                </tr>
              </table>
              <p align=center>□ 作者：韩邦庆
              <hr width="80%" noshade size="2">
              <p align=center>本书由“<a href="http://www.eshunet.com/">E书时空</a>”免费制作； 
                <br>
                想要更多的免费电子图书，请光临 <br>
                <a href="http://www.eshunet.com/">http://www.eshunet.com/</a></p>
              <p align=center>&nbsp;</p>
            </td>
          </tr>
        </table>
        
      </td>
      <td width="60">&nbsp;</td>
    </tr>
  </table>
</div>
</body>
</html>
