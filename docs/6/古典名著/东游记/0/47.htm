<html>
<head>
<title>八仙蟠桃大会</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0" background="topbg.jpg">
    <tr> 
      <td width="103"><img src="left1.jpg" width="103" height="49"></td>
      <td height="49">&nbsp;</td>
      <td width="117"><img src="right.jpg" width="117" height="49"></td>
    </tr>
    <tr> 
      <td valign="top" height="92"><img src="left2.jpg" width="103" height="24"></td>
      <td height="92" valign="bottom"> <img src="bg.jpg" width="50" height="40"><img src="content.jpg" width="31" height="92" usemap="#Map" border="0"><map name="Map"><area shape="rect" coords="6,14,29,89" href="content.htm"></map><img src="bg.jpg" width="40" height="40"><img src="last.jpg" width="31" height="92" usemap="#Map2" border="0"><map name="Map2"><area shape="rect" coords="3,16,41,86" href="46.htm"></map><img src="bg.jpg" width="40" height="40"><img src="next.jpg" width="31" height="92" usemap="#Map3" border="0"><map name="Map3"><area shape="rect" coords="3,16,34,94" href="48.htm"></map></td>
      <td height="92">&nbsp;</td>
    </tr>
  </table>
  <table width="776" border="0" cellspacing="0" cellpadding="0" background="bg.jpg">
    <tr align="center" valign="top"> 
      <td> 
        <p>&nbsp;</p><table width="580" cellspacing="0" cellpadding="0" border="0">
          <tr> 
            <td> 
              <p align="center" class="h">八仙蟠桃大会 </p>
            </td>
          </tr>
        </table>
        <br>
        <table width="580" border="0" cellspacing="0" cellpadding="0">
          <tr> 
            <td>　　却说王母者，即龙堂金母也。以西华至妙之气，化大生于伊川，姓猴氏之乡；名回，字婉于，一字太虚。位于西方，与东王公者理二气，调成天地，陶钧高品。凡上天下地，女子之登仙得道者，咸所属焉。居昆仑之山，闻风之易玉枝，王台九属，左带瑶池，右环翠水。有女五人，名华林、媚娴、青娥、瑶姬、王扈。周厉王骑八骏西巡，乃执白圭玄璧谒见西王母，觞母于瑶池之上。王母为之诗曰： 
              <p>　　白云在天，山陵自出。万里悠远，山川间之。将子无死，尚能复来。</p>
              <p>　　迨至后汉元封元年，降武帝殿，进蟠桃七枚于帝，帝食其二，欲留其核。母曰：&quot;此桃非世间所有，三千年一结实耳。&quot;偶值东方朔在其间窥之，母指而言曰：&quot;吾桃三熟，此儿已二窃之矣。&quot;至是又其寿诞，诸佛、玉皇、诸神、诸仙，皆致礼来贺，宾客满庭，大开筵宴。但有送礼物旗帐之类，皆未有可意者。忽仙童报道：&quot;八洞神仙来贺。&quot;母命接入。八仙把盏、礼毕，送上云轴。母命张挂，展之云霞灿烂，光辉满堂，诵其词句琳琅，有味隽永。且其制合堂之宽广，尺寸不逾。王母大喜，命开阆苑同游。但见其中奇花交发，异卉丛生，珍禽逐客飞鸣，灵兽迎入盘舞，蟠桃红熟，正垂方朔之涎；青鸟相鸣，欲集武帝之殿。处处有异香随拥，步步有仙乐相从。万异千奇，不能尽述。且又台殿回旋屈曲，不知东西，直抵九层，高增无算。上窥无极，下彻四方，仍见插青点黛，拖山曳练者。令人目不暇接。果如古诗所谓：</p>
              <p>　　天上神仙府，人间宰相家；<br>
                　　有田俱种玉，无地不栽花。</p>
              <p>　　又设官瑶池之上，以酌八仙，但见筵中摆列交梨火枣，玉液琼浆，胡麻紫芝。珍异之品，无不备陈；水陆所有，无不悉至。又见其女五人，仪容绝世，丰度飘扬，目湛盈盈秋水，眉开淡淡春山。飘飘次第前来，迎接八仙就席。八仙等众，谦让致恭。坐定，母命五女互相持觞酬劝。饮至半酣，母呼侍女董双成等与曰：&quot;前武帝为吾命汝歌舞，今久不闻汝等之音，可歌今日之乐，吹弹一番，以快众仙之耳，不得有违！侍女领命，董双成乃吹云和之笛，王子弹八琅之璈，许飞琼鼓太虚之簧，安法其歌妙初之曲。四人更喝叠和，高卑互陈，陆续不绝，果是钧天广乐，余韵悠扬。八仙听之心旷神怡，不觉鼓舞。蓝采和持觞母前为寿。母曰：&quot;久闻贤弟，善能踏歌，今日正当行乐之会，何不为我一试。&quot;采和曰：&quot;阳春白雪之后，恐难为和耳。&quot;母曰：&quot;各适其意，何必过谦。&quot;采和乃出庭前，扣衣盘舞，俯仰纡徐，仍执云阳之板，颠狂跳跃。大踏步歌曰：景毕具。众大笑。母曰：&quot;此吾戏臣之中所未及者。&quot;乃以大觞连酌之。众仙又推湘子唱道情一曲，湘子离席鼓笛唱之，鼓音语句，并皆奇绝。母曰：&quot;此曲逼真仙景。&quot;因命安法其记而效之。忽仙童捧蟠桃至，母命众仙各食其二，又命五女持巨觞劝众仙饮。八仙乐极兴高。饮之不觉大醉。果老率众辞谢，王母命五女送出云端。正在辞别，忽望见东海白浪滔天，风涛拍岸，浩浩荡荡，并无涯际。洞宾曰：&quot;久闻东洋广阔，其中蜃气楼台时出，不如今日乘兴东游，以观其景何如？&quot;铁拐曰：&quot;可。&quot;果老曰：&quot;今日醉矣，还待另日再行。&quot;钟离曰：&quot;人不易齐，兴不易起，况龙华会在近，便从此游之，即赴龙华会而返，岂不一举两得？&quot;众皆曰：&quot;然。&quot;乃辞别五女，八仙飘飘东游而去。</p>
            </td>
          </tr>
        </table>
        <br>
        <table width="580" cellspacing="0" cellpadding="0" border="0">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href="46.htm">上一页</a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href="48.htm">下一页</a></div>
                  </td>
                </tr>
              </table>
              <p align=center>□ 作者：[明]吴元泰
              <hr width="80%" noshade size="2">
              <p align=center>本书由“<a href="http://www.eshunet.com/">E书时空</a>”免费制作； 
                <br>
                想要更多的免费电子图书，请光临 <br>
                <a href="http://www.eshunet.com/">http://www.eshunet.com/</a></p>
              <p align=center>&nbsp;</p>
            </td>
          </tr>
        </table>
        
      </td>
    </tr>
  </table>
</div>
</body>
</html>
