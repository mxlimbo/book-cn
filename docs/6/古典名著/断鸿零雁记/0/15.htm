<html>
<head>
<title>第十五章</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.jpg" topmargin="0" marginwidth="0" marginheight="0">
<div align="center">
  <table border="0" cellpadding="0" cellspacing="0" width="776" background="topbg.jpg">
    <tr valign="top"> 
      <td><img src="top1.jpg" width="140" height="85" border="0"></td>
      <td width="56">&nbsp;</td>
      <td><img src="top2.jpg" width="352" height="85" border="0"></td>
      <td width="171">&nbsp;</td>
      <td><img src="top3.jpg" width="57" height="85" border="0"></td>
    </tr>
  </table>
  <table border="0" cellpadding="0" cellspacing="0" width="776" background="tablebg.jpg">
    <tr valign="top"> 
      <td width="38"><img src="left.jpg" width="38" height="45" border="0"></td>
      <td align="center" background="tdbg.jpg"> <br>
        <table width="580" cellspacing="0" cellpadding="0" border="0">
          <tr> 
            <td> 
              <p align="center" class="h">第十五章</p>
            </td>
          </tr>
        </table>
        <br>
        <table width="580" border="0" cellspacing="0" cellpadding="0">
          <tr> 
            <td>　　余语吾妹既讫，私心叹曰：&quot;静子慧骨天生，一时无两，宁不令人畏敬？惜乎，吾固勿能长侍秋波也！&quot; 
              <p>　　已而静子盈盈至矣。静子手持缋绢一帧，至余前；余肃然起立，接而观之：莲池之畔，环以垂杨修竹，固是姨家风物，有女郎兀立，风采盎然，碧罗为衣，颇得吴带当风之致。</p>
              <p>　　女郎挽文金高髷，即汉制飞仙髻也。俯观花燕，且自看妆映，翛然有出尘之姿，飘飘有凌云之概。余赞叹曰：&quot;美哉伊人！</p>
              <p>　　奚啻真真者？&quot;</p>
              <p>　　静子闻言，转目盼余，兼视余妹，莞尔言曰：&quot;究又奚能与三郎之言相副耶？且三郎安可以外貌取人？亦觇其中藏如何耳。画中人外观，似奕奕动人，第不能言，三郎何从谂其中心着何颜色者？&quot;</p>
              <p>　　余置其言弗答，续曰：&quot;画笔秀逸无伦，固是仙品。余生平博览丹青之士，咸弗能逮。嗟乎！衣钵尘土久，吾尚何言？</p>
              <p>　　今且据行云流水之描，的是吾姊戛戛独造，使余叹观止矣。阿姊端为吾师，吾何幸哉！&quot;</p>
              <p>　　静子此时，羞不能答，俯首须臾，委婉言曰：&quot;三郎，胡为而作如是言？令浅尝者无地自容。但愿三郎将今日之画见赐，俾为临本，兼作永永纪念，以画中意况，亦与余身世吻合。迹君心情，宁谓非然者？&quot;</p>
              <p>　　余曰：&quot;余久不复属意于画，盖已江郎才尽。阿姊自是才调过人，固应使我北面红妆，云何谓我妄言？&quot;</p>
              <p>　　静子含羞不余答。余亦无言，但双手擎余画献之，且无心而言曰：&quot;敬乞吾畏友哂存，聊申稚弟倾服之诚，非敢言画也。&quot;</p>
              <p>　　静子欣然曰：&quot;三郎此言，适足以彰大作之益可贵耳。&quot;言已，即平铺袖角，端承余画，以温厚之词答曰：&quot;敬谢三郎。</p>
              <p>　　三郎无庸以畏友外我。今得此画，朝夕对之，不敢忘锡画人也。&quot;</p>
              <p>　　是夕，微月已生西海，水波不兴。余乃负杖出门，随步所之，遇渔翁，相与闲话，迄翁收拾垂纶，余亦转身归去。时夜静风严，余四顾，舍海曲残月而外，别无所睹。及去余家仅丈许，瞥见有人悄立海边孤石之旁，静观海面，余谛瞩倩影亭亭，知为静子，遂前叩之曰：&quot;立者其吾阿姊乎？&quot;</p>
              <p>　　静子闻余声，却至欣悦，急回首应曰：&quot;三郎，归何晏？</p>
              <p>　　独不避海风耶？吾迟三郎于此久矣。三郎出时可曾加衣否？向晚气候，不比日间，恐非三郎所胜，不能使人无戚戚于中。三郎善自珍摄，寒威滋可畏也。&quot;</p>
              <p>　　余即答曰：&quot;感谢吾姊关垂。天寒夜寂，敬问吾姊于此，沉沉何思？女弟胡未奉侍左右？&quot;</p>
              <p>　　静子则柔声答曰：&quot;区区弱质，奚云惜者？今余方自家中来，姨母、令姊、令妹及阿母，咸集厨下制瓜团粉果，独余偷闲来此，奉候三郎。三郎归，吾心至适。&quot;</p>
              <p>　　余重谢之曰：&quot;深感阿姊厚意见待，愧弗克当。望阿姊次回，毋冒夜以伫我。吾姊恩意，特恐下走不称消受耳。&quot;</p>
              <p>　　余言毕，举步欲先入门，静子趣前娇而扶将曰：&quot;三郎且住。三郎悦我请问数言乎？&quot;</p>
              <p>　　余曰：&quot;何哉？姊胡为客气乃尔？阿姊欲有下回，稚弟固无不愿奉白者也。&quot;</p>
              <p>　　静子踌躇少间，乃出细腻之词，第一问曰：&quot;三郎，迩来相见，颇带幽忧之色，是何故者？是不能令人无郁拂。今愿窃有请耳。&quot;</p>
              <p>　　余此时心知警兆，兀立不语。静子第二问曰：&quot;三郎可知今日阿母邀姨母同令姊，往礼淡岛明神，何因也？吾思三郎必未之审。&quot;</p>
              <p>　　余闻语茫然，瞠不能答，旋曰：&quot;果如阿姊言，未之悉也。&quot;</p>
              <p>　　静子低声而言，其词断续不可辨，似曰：&quot;三郎鉴之，总为君与区区不肖耳。&quot;</p>
            </td>
          </tr>
        </table>
        <br>
        <table width="580" cellspacing="0" cellpadding="0" border="0">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href="14.htm">上一页</a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href="16.htm">下一页</a></div>
                  </td>
                </tr>
              </table>
              <p align=center>□ 作者：苏曼殊
              <hr width="80%" noshade size="2">
              <p align=center>本书由“<a href="http://www.eshunet.com/">E书时空</a>”免费制作； 
                <br>
                想要更多的免费电子图书，请光临 <br>
                <a href="http://www.eshunet.com/">http://www.eshunet.com/</a></p>
              <p align=center>&nbsp;</p>
            </td>
          </tr>
        </table>
      </td>
      <td width="57"><img src="link.jpg" width="57" height="400" border="0" usemap="#Map"><map name="Map"><area shape="rect" coords="16,299,42,370" href="16.htm"><area shape="rect" coords="15,150,41,221" href="14.htm"><area shape="rect" coords="15,7,41,78" href="content.htm"></map></td>
    </tr>
  </table>
</div>
</body>
</html>

