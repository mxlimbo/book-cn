<html>
<head>
<title>第八章</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.jpg" topmargin="0" marginwidth="0" marginheight="0">
<div align="center">
  <table border="0" cellpadding="0" cellspacing="0" width="776" background="topbg.jpg">
    <tr valign="top"> 
      <td><img src="top1.jpg" width="140" height="85" border="0"></td>
      <td width="56">&nbsp;</td>
      <td><img src="top2.jpg" width="352" height="85" border="0"></td>
      <td width="171">&nbsp;</td>
      <td><img src="top3.jpg" width="57" height="85" border="0"></td>
    </tr>
  </table>
  <table border="0" cellpadding="0" cellspacing="0" width="776" background="tablebg.jpg">
    <tr valign="top"> 
      <td width="38"><img src="left.jpg" width="38" height="45" border="0"></td>
      <td align="center" background="tdbg.jpg"> <br>
        <table width="580" cellspacing="0" cellpadding="0" border="0">
          <tr> 
            <td> 
              <p align="center" class="h">第八章</p>
            </td>
          </tr>
        </table>
        <br>
        <table width="580" border="0" cellspacing="0" cellpadding="0">
          <tr> 
            <td>　　余行装甫卸，即出吾乳媪所授地址，以询逆旅主人。逆旅主人曰：&quot;是地甚迩，境绝严静，汽车去此可五站。客且歇一句钟，吾当为客购车票。吾阅人多矣，无如客之超逸者，诚宜至彼一游。今客如是急逼，殆有要事耶？&quot; 
              <p>　　余曰：&quot;省亲耳。&quot;</p>
              <p>　　午餐后，逆旅主人伴余赴车场，余甚感其殷渥。车既驶行，经二站，至一驿，名大船。掌车者向余言曰：&quot;由此换车，第一站为兼仓，第二站是已。&quot;</p>
              <p>　　余既换车，危坐车中，此时心绪，深形忐忑。自念于此顷刻间，即余骨肉重逢，母氏慈怀大慰，宁非余有生以来第一快事？忽又转念，自幼不省音耗，矧世事多变如此，安知母氏不移居他方？苟今日不获面吾生母，则飘泊人胡堪设想？</p>
              <p>　　余心正怔忡不已，而车已停。余向车窗外望，见牌上书&quot;逗子驿&quot;三字，遂下车。余既出驿场，四瞩无有行人，地至萧旷，即雇手车向田亩间辚辚而去。时正寒凝，积冰弥望。如是数里，从山脚左转，即濒海边而行。但见渔家数处，群儿往来垂钓，殊为幽悄不嚣。车夫忽止步告余曰：&quot;是处即樱山，客将安往？&quot;</p>
              <p>　　余曰：&quot;樱山即此耶？&quot;遂下车携箧步行。</p>
              <p>　　久之，至一处，松青沙白。方跂望间，忽遥见松阴夹道中，有小桥通一板屋，隐然背山面海，桥下流水触石，汩汩作声。余趣前就之，仰首见柴扉之侧，有标识曰：&quot;相州逗子樱山村八番&quot;。余大悦怿，盖此九字，即余乳媪所授地址。遂以手轻叩其扉，久之，阒如无人。寻复叩之，一妇人启扉出。</p>
              <p>　　余见其襟前垂白巾一幅，审其为厨娘也。即问之曰：&quot;幸恕唐突，是即河合夫人居乎？&quot;</p>
              <p>　　妇曰：&quot;然。&quot;</p>
              <p>　　余曰：&quot;吾欲面夫人，烦为我通报。&quot;</p>
              <p>　　妇踌躇曰：&quot;吾主人大病新瘥，医者嘱勿见客，客此来何事，吾可代达主人&quot;。</p>
              <p>　　余曰：&quot;主人即余阿母，余名三郎。余来自支那，今早始莅横滨，幸速通报。&quot;</p>
              <p>　　妇闻言，张目相余，自颅及踵，凝思移时，骇曰：&quot;信乎，客三郎乎？吾尝闻吾主言及少主，顾存亡未卜耳。&quot;</p>
              <p>　　语已，遂入。久之，复出，肃余进。至廊下，一垂髫少女礼余曰：&quot;阿兄归来大幸。阿娘病已逾月，侵晨人略清爽，今小睡已觉，请兄来见阿娘。&quot;</p>
              <p>　　于是导余登楼。甫推屏，即见吾母斑发垂垂，据榻而坐，以面迎余微笑。余心知慈母此笑，较之恸哭尤为酸辛万倍。余即趋前俯伏吾母膝下，口不能言，惟泪如潮涌，遽湿棉墩。此时但闻慈母咽声言曰：&quot;吾儿无恙，谢上苍垂悯。三郎，尔且拭泪面余。余此病几殆，年迈人固如风前之烛，今得见吾儿，吾病已觉霍然脱体，尔勿悲切。&quot;</p>
              <p>　　言已，收泪扶余起，徐回顾少女言曰：&quot;此尔兄也，自幼适异国，故未相见。&quot;旋复面余曰：&quot;此为吾养女，今年十一，少尔五岁，即尔女弟也，侍我滋谨，吾至爱之。尔阿姊明日闻尔归，必来面尔。尔姊嫁已两载，家事如毛，故不恒至。吾后此但得尔兄妹二人在侧，为况慰矣。吾感谢上苍，不任吾骨肉分飞，至有恩意也。&quot;</p>
              <p>　　慈母言讫，余视女弟依慈母之侧，泪盈于睫，悲戚不胜，此时景状，凄清极矣。少选，慈母复抚余等曰：&quot;尔勿伤心，吾明日病瘳，后日可携尔赴谒王父及尔父墓所，祝呵护尔。吾家亲戚故旧正多，后此当带尔兄妹各处游玩。吾卧病已久，正思远行，一觇他乡风物。&quot;</p>
              <p>　　时厨娘亦来面余母，似有所询问。吾母且起且嘱余女弟曰：&quot;惠子，且偕阿兄出前楼瞭望，尔兄仆仆征尘，苦矣。&quot;已，复指厨娘顾余曰：&quot;三郎，尔今在家中，诸事尽可遣阿竹理之。</p>
              <p>　　阿竹佣吾家十余载，为人诚笃，吾甚德之。&quot;</p>
              <p>　　吾母言竟下楼，为余治晚餐。余心念天下仁慈之心，无若母氏之于其子矣。遂随吾女弟步至楼前。时正崦嵫落日，渔父归舟，海光山色，果然清丽。忽闻山后钟声，徐徐与海鸥逐浪而去。女弟告余曰：&quot;此神武古寺晚钟也。&quot;</p>
            </td>
          </tr>
        </table>
        <br>
        <table width="580" cellspacing="0" cellpadding="0" border="0">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href="07.htm">上一页</a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href="09.htm">下一页</a></div>
                  </td>
                </tr>
              </table>
              <p align=center>□ 作者：苏曼殊
              <hr width="80%" noshade size="2">
              <p align=center>本书由“<a href="http://www.eshunet.com/">E书时空</a>”免费制作； 
                <br>
                想要更多的免费电子图书，请光临 <br>
                <a href="http://www.eshunet.com/">http://www.eshunet.com/</a></p>
              <p align=center>&nbsp;</p>
            </td>
          </tr>
        </table>
      </td>
      <td width="57"><img src="link.jpg" width="57" height="400" border="0" usemap="#Map"><map name="Map"><area shape="rect" coords="16,299,42,370" href="09.htm"><area shape="rect" coords="15,150,41,221" href="07.htm"><area shape="rect" coords="15,7,41,78" href="content.htm"></map></td>
    </tr>
  </table>
</div>
</body>
</html>

