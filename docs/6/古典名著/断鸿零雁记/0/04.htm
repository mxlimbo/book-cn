<html>
<head>
<title>第四章</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.jpg" topmargin="0" marginwidth="0" marginheight="0">
<div align="center">
  <table border="0" cellpadding="0" cellspacing="0" width="776" background="topbg.jpg">
    <tr valign="top"> 
      <td><img src="top1.jpg" width="140" height="85" border="0"></td>
      <td width="56">&nbsp;</td>
      <td><img src="top2.jpg" width="352" height="85" border="0"></td>
      <td width="171">&nbsp;</td>
      <td><img src="top3.jpg" width="57" height="85" border="0"></td>
    </tr>
  </table>
  <table border="0" cellpadding="0" cellspacing="0" width="776" background="tablebg.jpg">
    <tr valign="top"> 
      <td width="38"><img src="left.jpg" width="38" height="45" border="0"></td>
      <td align="center" background="tdbg.jpg"> <br>
        <table width="580" cellspacing="0" cellpadding="0" border="0">
          <tr> 
            <td> 
              <p align="center" class="h">第四章</p>
            </td>
          </tr>
        </table>
        <br>
        <table width="580" border="0" cellspacing="0" cellpadding="0">
          <tr> 
            <td>　　一日薄暮，荒村风雪，萧萧彻骨。余与潮儿方自后山负薪以归。甫入门，见吾乳媪背炉兀坐，手缝旧衲，闻吾等声气，即仰首视余曰：&quot;劳哉小子！吾见尔滋慰。尔两人且歇，待我燃烛出鲜鱼热饭，偕尔晚膳。吾家去湖不远，鱼甚鲜美，价亦不昂，村居胜城市多矣。&quot; 
              <p>　　余与潮儿即将蓑笠除下，与媪共饭，为况乐甚。少选，饭罢，媪面余言曰：&quot;吾今日见三郎荷薪，心殊未忍。以尔孱躯，今后勿复如是。此粗重工夫，潮儿可为吾助。今吾为尔计，尔须静听吾言。吾家花圃，在三春佳日，群芳甚盛。今已冬深，明岁春归时，尔朝携花出售，日中即为我稍理亭苑可耳。花资虽薄，然吾能为尔积聚。迄二三年后，定能敷尔东归之费，舍此计无所出。三郎，尔意云何？&quot;</p>
              <p>　　余曰：&quot;善，均如媪言。&quot;</p>
              <p>　　媪续曰：&quot;三郎，尔先在江户固为公子，出必肥马轻裘，今兹暂作花佣，亦殊异事。虽然，尔异日东归，仍为千金之子，谁复呼尔为鬻花郎耶？&quot;</p>
              <p>　　余听至此，注视吾媪慈颜，一笑如春温焉。</p>
              <p>　　岁月不居，春序忽至。余自是遵吾乳媪之命，每日凌晨作牧奴装，携花出售，每晨只经三四村落。余左手携花筐，右手持竹竿，顶戴渔父之笠，盖防人知我为比丘也。踯躅道中，状殊羞涩，见买花者，女子为最多，次则村妪耳。计余每日得钱可二三百，如是者弥月矣。</p>
              <p>　　一日，余方独行前村，天忽阴晦，小雨溟濛，沾余衣袂。</p>
              <p>　　此日为清明前二日，家家部署扫墓之事，故沿道无人，但有雨声清沥愁人而已。余纡道徐行，至一屋角细柳之下枯立小憩，忽睹前垣碧纱窗内，有女郎新装临眺，容华绝代，而玉颜带肃，涌现殷忧之兆。迨余旁睇，瞬然已杳。俄而雨止，天朗气清，新绿照眼。余方欲行，前屋侧扉已启，又见一女子匆遽出而礼余，嗫嚅言曰：&quot;恕奴失礼。请问若从何方至此，为谁氏子？以若年华，奚至业是？若岂不识韶光一逝，悔无及耶？请详答我。&quot;</p>
              <p>　　余聆其言，心念彼女慧甚，无村竖态，但奚为盘问，一若算命先生也者？殆故探吾行止，抑有他因耶？余惟僵立，心殊弗释，亦莫审所以为对。</p>
              <p>　　良久，彼女复曰：&quot;吾之所以唐突者，乃受吾家女公子命，嘱必如是探问。吾女公子情性幽静无伦，未尝共生人言语，顾今如此者，盖听若卖花声里，含酸哽余音。今晨女公子且见若于窗外，即审若身世，固非荒凉。若得毋怪我语无伦次？若非'河合'其姓，'三郎'其名者耶？&quot;</p>
              <p>　　余骤闻是言，愕极欲奔，继思彼辈殆非为害于余，即漫声应之曰：&quot;诚然。余亟于东归寻母，不得不业此耳。尚望子勿泄于人，则余受恩不浅矣。&quot;</p>
              <p>　　女重礼余，言曰：&quot;谨受教。先生且自珍重。明晨请再莅此，待我复命女公子也。&quot;</p>
              <p>　　余自是心绪潮涌，遂怏怏以归。</p>
            </td>
          </tr>
        </table>
        <br>
        <table width="580" cellspacing="0" cellpadding="0" border="0">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href="03.htm">上一页</a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href="05.htm">下一页</a></div>
                  </td>
                </tr>
              </table>
              <p align=center>□ 作者：苏曼殊
              <hr width="80%" noshade size="2">
              <p align=center>本书由“<a href="http://www.eshunet.com/">E书时空</a>”免费制作； 
                <br>
                想要更多的免费电子图书，请光临 <br>
                <a href="http://www.eshunet.com/">http://www.eshunet.com/</a></p>
              <p align=center>&nbsp;</p>
            </td>
          </tr>
        </table>
      </td>
      <td width="57"><img src="link.jpg" width="57" height="400" border="0" usemap="#Map"><map name="Map"><area shape="rect" coords="16,299,42,370" href="05.htm"><area shape="rect" coords="15,150,41,221" href="03.htm"><area shape="rect" coords="15,7,41,78" href="content.htm"></map></td>
    </tr>
  </table>
</div>
</body>
</html>

