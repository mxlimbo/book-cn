<html>
<head>
<title>第十九章</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.jpg" topmargin="0" marginwidth="0" marginheight="0">
<div align="center">
  <table border="0" cellpadding="0" cellspacing="0" width="776" background="topbg.jpg">
    <tr valign="top"> 
      <td><img src="top1.jpg" width="140" height="85" border="0"></td>
      <td width="56">&nbsp;</td>
      <td><img src="top2.jpg" width="352" height="85" border="0"></td>
      <td width="171">&nbsp;</td>
      <td><img src="top3.jpg" width="57" height="85" border="0"></td>
    </tr>
  </table>
  <table border="0" cellpadding="0" cellspacing="0" width="776" background="tablebg.jpg">
    <tr valign="top"> 
      <td width="38"><img src="left.jpg" width="38" height="45" border="0"></td>
      <td align="center" background="tdbg.jpg"> <br>
        <table width="580" cellspacing="0" cellpadding="0" border="0">
          <tr> 
            <td> 
              <p align="center" class="h">第十九章</p>
            </td>
          </tr>
        </table>
        <br>
        <table width="580" border="0" cellspacing="0" cellpadding="0">
          <tr> 
            <td>　　天将破晓，余忧思顿释，自谓觅得安心立命之所矣。盥漱既讫，于是就案搦管构思，怃然少间，力疾书数语于笺素云： 
              <p>　　静姊妆次：</p>
              <p>　　呜呼，吾与吾姊终古永诀矣！余实三戒俱足之僧，永不容与女子共住者也。吾姊盛情殷渥，高义干云，吾非木石，云胡不感？然余固是水曜离胎，遭世有难言之恫，又胡忍以飘摇危苦之躯，扰吾姊此生哀乐耶？今兹手持寒锡，作远头陀矣。尘尘刹刹，会面无因。伏维吾姊，贷我残生，夫复何云？倏忽离家，未克另禀阿姨、阿母，幸吾姊慈悲哀愍，代白此心；并婉劝二老切勿悲念顽儿身世，以时强饭加衣，即所以怜儿也。幼弟三郎含泪顶礼。</p>
              <p>　　书毕，即易急装，将笺暗纳于靾骨细盒之内。盒为静子前日盛果媵余，余意行后，静子必能检盒得笺也。摒挡既毕，举目见壁上铜钟，锵锵七奏，一若催余就道者。此时阿母、阿姨咸在寝室，为余妹理衣饰。静子与厨娘、女侍，则在厨下都弗余觉。余竟自辟栅潜行。行数武，余回顾，忽见静子亦匆匆踵至，绿鬓垂于耳际，知其还未栉掠，但仓皇呼曰：&quot;三郎，侵晨安适？夜来积雪未消，不宜出行。且晨餐将备，曷稍待乎？&quot;</p>
              <p>　　余心为赫然，即脱冠致敬，恭谨以答曰：&quot;近日疏慵特甚，忘却为阿姊道晨安，幸阿姊恕之。吾今日欲观白泷不动尊神，须趁雪未溶时往耳。敬乞阿姊勿以稚弟为念。&quot;</p>
              <p>　　静子趣近余前，愕然作声问曰：&quot;三郎颜色，奚为乍变？</p>
              <p>　　得毋感冒？&quot;言毕，出其腻洁之手，按余额角，复执余掌言曰：</p>
              <p>　　&quot;果热度腾涌。三郎此行可止，请速归家，就榻安歇，待吾禀报阿母。&quot;言时声颤欲嘶。</p>
              <p>　　余即陈谢曰：&quot;阿姊太过细心，余惟觉头部微晕，正思外出，吸取清气耳。望吾姊勿尼吾行。二小时后，余即宁家，可乎？&quot;</p>
              <p>　　静子以指掠其鬓丝，微叹不余答；久乃娇声言曰：&quot;然则，吾请侍三郎行耳。&quot;</p>
              <p>　　余急曰：&quot;何敢重烦玉趾，余一人行道上，固无他虑。&quot;</p>
              <p>　　静子似弗怿，含泪盼余，喟然答曰：&quot;否。粉身碎骨，以卫三郎，亦所不惜，况区区一行耶？望三郎莫累累见却，即幸甚矣。&quot;</p>
              <p>　　余更无词固拒，权伴静子逡巡而行。道中积雪照眼，余略顾静子芙蓉之靥，衬以雪光，庄艳绝伦，吾魂又为之奭然而摇也。静子频频出素手，谨炙余掌，或扪余额，以觇热度有无增减。俄而行经海角砂滩之上，时值海潮初退，静子下其眉睫，似有所思。余瞩静子清癯已极，且有泪容，心滋恻怅，遂扶静子腰围，央其稍歇。静子脉脉弗语，依余憩息于细软干砂之上。</p>
              <p>　　此时余神志为爽，心亦镇定，两鬓热度尽退，一如常时，但静默不发一言。静子似渐释其悲哽，尚复含愁注视海上波光。久久，忽尔扶余臂愀然问曰：&quot;三郎，何思之深也？三郎或勿讶吾言唐突耶？前接香江邮筒，中附褪红小简，作英吉利书，下署罗弼氏者，究属谁家扫眉才子？可得闻乎？吾观其书法妩媚动人，宁让簪花格体？奈何以此蟹行乌丝，惑吾三郎，怏怏至此田地？余以私心决之，三郎意似怜其薄命如樱花然者。三郎今兹肯为我倾吐其详否耶？&quot;</p>
              <p>　　余无端闻其细腻酸咽之词，以余初不宿备，故噤不能声。</p>
              <p>　　静子续其声韵曰：&quot;三郎，胡为缄口如金人？固弗容吾一闻芳讯耶？&quot;</p>
              <p>　　余遂径报曰：&quot;彼马德利产，其父即吾恩师也。&quot;</p>
              <p>　　静子闻言，目动神慌，似极惨悸，故迟迟言曰：&quot;然则彼人殆绝代丽姝，三郎固岂能忘怀者？&quot;</p>
              <p>　　言毕，哆其唇樱，回波注睇吾面，似细察吾方寸作何向背。余略引目视静子，玉容瘦损，忽而慧眼含红欲滴。余心知此子固天怀活泼，其此时情波万叠而中沸矣。余情况至窘，不审将何词以答。少选，遽作庄容而语之曰：&quot;阿姊当谅吾心，絮问何为？余实非有所恋恋于怀。顾余素鞅鞅不自聊者，又非如阿姊所料。余周历人间至苦，今已绝意人世，特阿姊未之知耳。&quot;</p>
              <p>　　余言毕，静子挥其长袖，掩面悲咽曰：&quot;宜乎三郎视我，漠若路人，余固乌知者？&quot;已而复曰：&quot;嗟乎！三郎，尔意究安属？心向丽人则亦已耳，宁遂忍然弗为二老计耶？&quot;</p>
              <p>　　余聆其言，良不自适，更不忍伤其情款。所谓藕断丝连，不其然欤？余遂自绾愁丝，阳慰之曰：&quot;稚弟胡敢者？适戏言耳，阿姊何当介蒂于中，令稚弟皇恐无地。实则余心绪不宁，言乃无检。阿姊爱我既深，尚冀阿姊今以恕道加我，感且无任耳！阿姊其见宥耶？&quot;</p>
              <p>　　静子闻余言，若喜若忧，垂额至余肩际，方含意欲申，余即抚之曰：&quot;悲乃不伦，不如归也。&quot;</p>
              <p>　　静子愁愫略释，盈盈起立，捧余手重复亲之，言曰：&quot;三郎记取：后此无论何适，须约我偕行，寸心释矣。若今晨匆匆自去，将毋令人悬念耶？&quot;</p>
              <p>　　余即答曰：&quot;敬闻命矣。&quot;</p>
              <p>　　静子此时俯身，拾得虹纹贝壳，执玩反复，旋复置诸砂面，为状似甚乐也。已而骈行，天忽阴晦，欲雪不雪，路无行人。静子且行且喟。余栗栗惴惧不已，乃问之曰：&quot;阿姊奚叹？&quot;</p>
              <p>　　静子答曰：&quot;三郎有所不适，吾心至慊。&quot;</p>
              <p>　　余曰：&quot;但愿阿姊宽怀。&quot;</p>
              <p>　　此时已近由脚孤亭之侧，离吾家只数十武，余停履谓曰：</p>
              <p>　　&quot;请阿姊先归，以慰二老。小弟至板桥之下，拾螺蛤数枚，归贻妹氏，容缓二十分钟宁家。第恐有劳垂盼。阿姊愿耶？否耶？&quot;</p>
              <p>　　静子曰：&quot;甚善。余先归为三郎传朝食。&quot;</p>
              <p>　　言毕，握余手略鞠躬言曰：&quot;三郎，早归。吾偕令妹伫伺三郎，同御晨餐。今夕且看明月照积雪也。&quot;</p>
              <p>　　余垂目细瞻其雪白冰清之手，微现蔚蓝脉线，良不忍遽释，惘然久立，因曰：&quot;敬谢阿姊礼我。&quot;</p>
            </td>
          </tr>
        </table>
        <br>
        <table width="580" cellspacing="0" cellpadding="0" border="0">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href="18.htm">上一页</a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href="20.htm">下一页</a></div>
                  </td>
                </tr>
              </table>
              <p align=center>□ 作者：苏曼殊
              <hr width="80%" noshade size="2">
              <p align=center>本书由“<a href="http://www.eshunet.com/">E书时空</a>”免费制作； 
                <br>
                想要更多的免费电子图书，请光临 <br>
                <a href="http://www.eshunet.com/">http://www.eshunet.com/</a></p>
              <p align=center>&nbsp;</p>
            </td>
          </tr>
        </table>
      </td>
      <td width="57"><img src="link.jpg" width="57" height="400" border="0" usemap="#Map"><map name="Map"><area shape="rect" coords="16,299,42,370" href="20.htm"><area shape="rect" coords="15,150,41,221" href="18.htm"><area shape="rect" coords="15,7,41,78" href="content.htm"></map></td>
    </tr>
  </table>
</div>
</body>
</html>

