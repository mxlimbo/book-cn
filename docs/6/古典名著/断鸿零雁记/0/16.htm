<html>
<head>
<title>第十六章</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.jpg" topmargin="0" marginwidth="0" marginheight="0">
<div align="center">
  <table border="0" cellpadding="0" cellspacing="0" width="776" background="topbg.jpg">
    <tr valign="top"> 
      <td><img src="top1.jpg" width="140" height="85" border="0"></td>
      <td width="56">&nbsp;</td>
      <td><img src="top2.jpg" width="352" height="85" border="0"></td>
      <td width="171">&nbsp;</td>
      <td><img src="top3.jpg" width="57" height="85" border="0"></td>
    </tr>
  </table>
  <table border="0" cellpadding="0" cellspacing="0" width="776" background="tablebg.jpg">
    <tr valign="top"> 
      <td width="38"><img src="left.jpg" width="38" height="45" border="0"></td>
      <td align="center" background="tdbg.jpg"> <br>
        <table width="580" cellspacing="0" cellpadding="0" border="0">
          <tr> 
            <td> 
              <p align="center" class="h">第十六章</p>
            </td>
          </tr>
        </table>
        <br>
        <table width="580" border="0" cellspacing="0" cellpadding="0">
          <tr> 
            <td>　　余胸震震然，知彼美言中之骨也。余正怔忡间，转身稍离静子所立处，故作漫声指海面而言曰：&quot;吾姊试谛望海心黑影，似是鱼舸经此，然耶？否耶？&quot; 
              <p>　　静子垂头弗余答。少选，复步近余胸前，双波略注余面。</p>
              <p>　　余在月色溟濛之下，凝神静观其脸，横云斜月，殊胜端丽。此际万籁都寂，余心不自镇；既而昂首瞩天，则又乌云弥布，只余残星数点，空摇明灭。余不觉自语曰：&quot;吁！此非人间世耶？</p>
              <p>　　今夕吾何为置身如是景域中也？&quot;</p>
              <p>　　余言甫竟，似有一缕吴绵，轻温而贴余掌。视之，则静子一手牵余，一手扶彼枯石而坐。余即立其膝畔，而不可自脱也。久之，静子发清响之音，如怨如诉曰：&quot;我且问三郎，先是姨母，曾否有言关白三郎乎？&quot;</p>
              <p>　　余此际神经已无所主，几于膝摇而牙齿相击，垂头不敢睇视，心中默念，情网已张，插翼难飞，此其时矣。</p>
              <p>　　但闻静子连复同曰：&quot;三郎乎，果阿姨作何语？三郎宁勿审于世情者，抑三郎心知之，故弗背言？何见弃之深耶？余日来见三郎愀然不欢，因亦不能无渎问耳。&quot;</p>
              <p>　　余乃力制惊悸之状，嗫嚅言曰：&quot;阿娘向无言说，虽有，亦已依稀不可省记。&quot;</p>
              <p>　　余言甫发，忽觉静子筋脉跃动，骤松其柔荑之掌。余知其心固中吾言而愕然耳。余正思言以他事，忽尔悲风自海面吹来，乃至山岭，出林薄而去。余方凝伫间，静子四顾皇然，即襟间出一温香罗帕，填余掌中，立而言曰：&quot;三郎，珍重。</p>
              <p>　　此中有绣角梨花笺，吾婴年随阿母挑绣而成，谨以奉赠，聊报今晨杰作。君其纳之。此闲花草，宁足云贡？三郎其亦知吾心耳！&quot;</p>
              <p>　　余乍闻是语，无以为计。自念拒之于心良弗忍；受之则睹物思人，宁可力行正照，直证无生耶？余反复思维，不知所可。静子故欲有言，余陡闻阴风怒号，声振十方，巨浪触石，惨然如破军之声。静子自将笺帕袭之，谨纳余胸间。既讫，遽握余臂，以腮熨之，嘤嘤欲泣曰：&quot;三郎受此勿戚，愿苍苍者祐吾三郎无恙。今吾两人同归，朝母氏也。&quot;余呆立无言，惟觉胸间趯趯而跃。静子娇不自胜，搀余徐行。及抵斋中，稍觉清爽，然心绪纷乱，废弃一切。此夜今时，因悟使不析吾五漏之躯，以还父母，又那能越此情关，离诸忧怖耶？</p>
            </td>
          </tr>
        </table>
        <br>
        <table width="580" cellspacing="0" cellpadding="0" border="0">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href="15.htm">上一页</a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href="17.htm">下一页</a></div>
                  </td>
                </tr>
              </table>
              <p align=center>□ 作者：苏曼殊
              <hr width="80%" noshade size="2">
              <p align=center>本书由“<a href="http://www.eshunet.com/">E书时空</a>”免费制作； 
                <br>
                想要更多的免费电子图书，请光临 <br>
                <a href="http://www.eshunet.com/">http://www.eshunet.com/</a></p>
              <p align=center>&nbsp;</p>
            </td>
          </tr>
        </table>
      </td>
      <td width="57"><img src="link.jpg" width="57" height="400" border="0" usemap="#Map"><map name="Map"><area shape="rect" coords="16,299,42,370" href="17.htm"><area shape="rect" coords="15,150,41,221" href="15.htm"><area shape="rect" coords="15,7,41,78" href="content.htm"></map></td>
    </tr>
  </table>
</div>
</body>
</html>

