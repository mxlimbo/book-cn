<html>
<head>
<title>第十四章</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.jpg" topmargin="0" marginwidth="0" marginheight="0">
<div align="center">
  <table border="0" cellpadding="0" cellspacing="0" width="776" background="topbg.jpg">
    <tr valign="top"> 
      <td><img src="top1.jpg" width="140" height="85" border="0"></td>
      <td width="56">&nbsp;</td>
      <td><img src="top2.jpg" width="352" height="85" border="0"></td>
      <td width="171">&nbsp;</td>
      <td><img src="top3.jpg" width="57" height="85" border="0"></td>
    </tr>
  </table>
  <table border="0" cellpadding="0" cellspacing="0" width="776" background="tablebg.jpg">
    <tr valign="top"> 
      <td width="38"><img src="left.jpg" width="38" height="45" border="0"></td>
      <td align="center" background="tdbg.jpg"> <br>
        <table width="580" cellspacing="0" cellpadding="0" border="0">
          <tr> 
            <td> 
              <p align="center" class="h">第十四章</p>
            </td>
          </tr>
        </table>
        <br>
        <table width="580" border="0" cellspacing="0" cellpadding="0">
          <tr> 
            <td>　　越日，余姊果来，见余不多言，但亦劝余曰：&quot;吾弟随时随地须听母言。凡事毋以盛气自用，则人情世故，思过半矣。 
              <p>　　至尔谓终身不娶，自以为高，此直村竖恒态，适足笑煞人耳！</p>
              <p>　　三郎，尔后此须谨志吾言，勿贻人笑柄也。&quot;</p>
              <p>　　余唯唯而退。余自是以来，焦悚万状，定省晨昏，辄不久坐。尽日惴惴然，惟恐余母重提意向。余母每面余时，欢欣无已，似曾不理余心有闲愁万种。一日，余方在斋中下笔作画，用宣愁绪。既绘怒涛激石状，复次画远海波纹，已而作一沙鸥斜射堕寒烟而没。忽微闻叩镮声，继知吾妹，推扉言曰：&quot;阿兄胡不出外游玩？&quot;</p>
              <p>　　余即回顾，忽尔见静子作斜红绕脸之妆，携余妹之手，伫立门外，见余即鞠躬与余为礼。余遂言曰：&quot;请阿姊进斋中小坐，今吾画已竟，无他事也。&quot;</p>
              <p>　　余言既毕，余妹强牵静子，径至余侧。静子注观余案上之画，少选，莞尔顾余言曰：&quot;三郎幸恕唐突。昔董源写江南山，李唐写中州山，李思训写海外山，米元晖写南徐山，马远、夏圭写钱塘山，黄子久写海虞山，赵吴兴写霅苕山；今吾三郎得毋写厓山耶？一胡使人见即翛然如置身清古之域，此诚快心洞目之观也。&quot;</p>
              <p>　　言已，将画还余。余受之，言曰：&quot;吾画笔久废，今兴至作此，不图阿姊称誉过当，徒令人增惭惕耳。&quot;</p>
              <p>　　静子复微哂，言曰：&quot;三郎，余非作客气之言也。试思今之画者，但贵形似，取悦市侩，实则宁达画之理趣哉？昔人谓画水能终夜有声，余今观三郎此画，果证得其言不谬。三郎此幅，较诸近代名手，固有瓦砾明珠之别，又岂待余之多言也？&quot;</p>
              <p>　　余倾听其言，心念世宁有如此慧颖者，因退立其后，略举目视之，鬓发腻理，纤秾中度。余暗自叹曰：&quot;真旷劫难逢者也。&quot;</p>
              <p>　　忽而静子回盼，赧赧然曰：&quot;三郎，此画能见媵否？三郎或不以余求在礼为背否？余观此景沧茫古逸，故爱之甚挚。今兹发问，度三郎能谅我耳。&quot;</p>
              <p>　　余即答曰：&quot;岂敢，岂敢，此画固不值阿姊一粲。吾意阿姊固精通绘事者，望阿姊毋吝教诲，作我良师，不宁佳乎？&quot;</p>
              <p>　　静子瑟缩垂其双睫，以柔荑之手，理其罗带之端，言曰：</p>
              <p>　　&quot;非然也。昔日虽偶习之，然一无所成，今惟行箧所藏《花燕》一幅而已。&quot;</p>
              <p>　　余曰：&quot;请问云何《花燕》？&quot;</p>
              <p>　　静子曰：&quot;吾家园池，当荷花盛开时，每夜有紫燕无算，巢荷花中，花尽犹不去。余感其情性，命之曰'花燕'，爰为之图。三郎，今容我检之来，第恐贻笑大方耳。&quot;</p>
              <p>　　余鞠躬对曰：&quot;请阿姊速将来，弟亟欲拜观。&quot;</p>
              <p>　　静子不待余言之毕，即移步鞠躬而去，轻振其袖，熏香扑人。余遂留余妹问之曰：&quot;何不闻阿母阿姊声音，抑外出耶？&quot;</p>
              <p>　　余妹答曰：&quot;然，阿姊约阿姨阿母俱出，谓往叶山观千贯松，兼有他事，顺道谒淡岛神社。已嘱厨娘，今日午膳在十二句半钟，并嘱吾语阿兄也。&quot;</p>
              <p>　　余曰：&quot;妹曷未同往？&quot;</p>
              <p>　　妹曰：&quot;不，静姊不往，故我亦不愿往。&quot;</p>
              <p>　　余顾余妹手中携有书籍，即诘之曰：&quot;何书？&quot;</p>
              <p>　　妹曰：&quot;此波弥尼八部书也。&quot;</p>
              <p>　　余曰：&quot;此为《梵文典》，吾妹习此乎？&quot;</p>
              <p>　　妹曰：&quot;静姊每日授余诵之，顾初学殊艰，久之渐觉醰醰有味。其句度雅丽，迥非独逸，法兰西，英吉利所可同日而语。&quot;</p>
              <p>　　余曰：&quot;然则静姊固究心三斯克列多文久矣。&quot;</p>
              <p>　　妹曰：&quot;静姊平素喜谈佛理，以是因缘，好涉猎梵章。尝语妹云：'佛教虽斥声论，然《楞伽》、《瑜伽》所说五法，曰相，曰名，曰分别，曰正智，曰真如，与波弥尼派相近。《楞严》后出，依于耳根圆通，有声论宣明之语。是佛教亦取声论，特形式相异耳。'&quot;余听毕，正色语余妹曰：&quot;善哉，静姊果超凡入圣矣。吾妹谨随之学毋怠。&quot;</p>
            </td>
          </tr>
        </table>
        <br>
        <table width="580" cellspacing="0" cellpadding="0" border="0">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href="13.htm">上一页</a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href="15.htm">下一页</a></div>
                  </td>
                </tr>
              </table>
              <p align=center>□ 作者：苏曼殊
              <hr width="80%" noshade size="2">
              <p align=center>本书由“<a href="http://www.eshunet.com/">E书时空</a>”免费制作； 
                <br>
                想要更多的免费电子图书，请光临 <br>
                <a href="http://www.eshunet.com/">http://www.eshunet.com/</a></p>
              <p align=center>&nbsp;</p>
            </td>
          </tr>
        </table>
      </td>
      <td width="57"><img src="link.jpg" width="57" height="400" border="0" usemap="#Map"><map name="Map"><area shape="rect" coords="16,299,42,370" href="15.htm"><area shape="rect" coords="15,150,41,221" href="13.htm"><area shape="rect" coords="15,7,41,78" href="content.htm"></map></td>
    </tr>
  </table>
</div>
</body>
</html>

