<html>
<head>
<title>第二章</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.jpg" topmargin="0" marginwidth="0" marginheight="0">
<div align="center">
  <table border="0" cellpadding="0" cellspacing="0" width="776" background="topbg.jpg">
    <tr valign="top"> 
      <td><img src="top1.jpg" width="140" height="85" border="0"></td>
      <td width="56">&nbsp;</td>
      <td><img src="top2.jpg" width="352" height="85" border="0"></td>
      <td width="171">&nbsp;</td>
      <td><img src="top3.jpg" width="57" height="85" border="0"></td>
    </tr>
  </table>
  <table border="0" cellpadding="0" cellspacing="0" width="776" background="tablebg.jpg">
    <tr valign="top"> 
      <td width="38"><img src="left.jpg" width="38" height="45" border="0"></td>
      <td align="center" background="tdbg.jpg"> <br>
        <table width="580" cellspacing="0" cellpadding="0" border="0">
          <tr> 
            <td> 
              <p align="center" class="h">第二章</p>
            </td>
          </tr>
        </table>
        <br>
        <table width="580" border="0" cellspacing="0" cellpadding="0">
          <tr> 
            <td> 　　余既辞海云寺，即驻荒村静室，经行侍师而外，日以泪珠拭面耳。吾师视余年幼，固已怜之。顾吾师虽慈蔼，不足以杀吾悲。读者试思，余殆极人世之至戚者矣！ 
              <p>　　一日，余以师命下乡化米，量之可十余斤，负之行，思觅投宿之所，忽有强者自远而来，将余米囊夺去。余付之一叹。尔时天已薄暮，彳亍独行，至海边，已不辨道路。徘徊久之，就沙滩小憩，而骇浪遽起，四顾昏黑。余踌躇间，遥见海面火光如豆，知有渔舟经此，遂疾声呼曰：&quot;请渔翁来，余欲渡耳。&quot;</p>
              <p>　　已而火光渐大，知舟已迎面至，余心殊慰。未几，舟果傍岸，渔人询余何往。曰：&quot;余为波罗村寺僧，今失道至此，幸翁助我。&quot;</p>
              <p>　　渔人摇手曰：&quot;乌，是何言！余舟将以捕鱼易利，安能载尔贫僧？&quot;言毕，登舟驶去。</p>
              <p>　　余莫审所适，怅然涕下。忽耳畔微闻犬吠声，余念是间殆有村落，遂循草径行。渐前，有古庙，就之，中悬渔灯，余入，蜷卧石上。俄闻户外足音，余整衣起，瞥见一童子匆匆入。余曰：&quot;小子何之？&quot;童子手持竹笼数事示余曰：&quot;吾操业至劳，夜已深矣，吾犹匿颓垣败壁，或幽岩密菁间，类偷儿行径者，盖为此唧唧者耳，不亦大可哀耶？&quot;余曰：&quot;少年英俊，胡为业此屑小事？&quot;</p>
              <p>　　童子太息曰：&quot;吾家固有花圃，吾日间挑花以售富人，富人倍吝，故所入滋微，不足以养吾慈母。慈母老矣，试思吾为人子，安可勿尽心以娱其晚景？此吾所以不避艰辛，而兼业此。虽然，吾母尚不之知，否则亦必尼吾如是。吾前日见庙侧有蟋蟀跨蜈蚣者，候此已两夜，尚未得也。天乎！使此微虫早落吾手，待邻村墟期，必得善价，当为慈母市羊裘一领，使老母虽于冬深之日，犹在春温。小子之心，如是慰矣。</p>
              <p>　　吾岂荒伧市侩，尽日孳孳爱钱而不爱命者耶？&quot;</p>
              <p>　　余聆小子言，不禁有所感触，泣然泪下。童子相余顶，从容曰：&quot;敢问师奚为露宿于是？&quot;</p>
              <p>　　余视童貌甚庄肃，一一告以所遇。童子慨然曰：&quot;师苦矣。</p>
              <p>　　寒舍尚有空闼，去此不远，请从我归，否则村人固凶恣，诬师为贼，且不堪也。&quot;</p>
              <p>　　余感此童诚实，诺之，遂行。俄入村，至一宅。童子辟扉，复自阖之，导余曲折度回廊。苑内百花，暗香沁鼻。既忽微闻老人语曰：&quot;潮儿今日归何晚？&quot;</p>
              <p>　　余谛听之，奇哉，奇哉，此人声音也。乃至厅事，则赫然余乳媪在焉。</p>
            </td>
          </tr>
        </table>
        <br>
        <table width="580" cellspacing="0" cellpadding="0" border="0">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href="01.htm">上一页</a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href="03.htm">下一页</a></div>
                  </td>
                </tr>
              </table>
              <p align=center>□ 作者：苏曼殊
              <hr width="80%" noshade size="2">
              <p align=center>本书由“<a href="http://www.eshunet.com/">E书时空</a>”免费制作； 
                <br>
                想要更多的免费电子图书，请光临 <br>
                <a href="http://www.eshunet.com/">http://www.eshunet.com/</a></p>
              <p align=center>&nbsp;</p>
            </td>
          </tr>
        </table>
      </td>
      <td width="57"><img src="link.jpg" width="57" height="400" border="0" usemap="#Map"><map name="Map"><area shape="rect" coords="16,299,42,370" href="03.htm"><area shape="rect" coords="15,150,41,221" href="01.htm"><area shape="rect" coords="15,7,41,78" href="content.htm"></map></td>
    </tr>
  </table>
</div>
</body>
</html>

