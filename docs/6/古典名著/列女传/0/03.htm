<html>
<head>
<title>卷之三　仁智传</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0" background="bg.jpg">
    <tr> 
      <td width="49" align="center" valign="top" background="leftbg.jpg"><img src="title.jpg" width="49" height="121"><img src="last.jpg" width="49" height="90" usemap="#Map" border="0"><map name="Map"><area shape="rect" coords="8,2,39,89" href="02.htm"></map><img src="content.jpg" width="49" height="119" usemap="#Map2" border="0"><map name="Map2"><area shape="rect" coords="7,15,39,108" href="content.htm"></map><img src="next.jpg" width="49" height="85" usemap="#Map3" border="0"><map name="Map3"><area shape="rect" coords="9,2,39,83" href="04.htm"></map></td>
      <td background="bot1.jpg" style="background-repeat: no-repeat; background-position: right bottom" align="center" valign="top"> 
        <p>&nbsp;</p><table width="580" cellspacing="0" cellpadding="0" border="0">
          <tr> 
            <td> 
              <p align="center" class="h">卷之三　仁智传 </p>
            </td>
          </tr>
        </table>
        <br>
        <table width="580" border="0" cellspacing="0" cellpadding="0">
          <tr> 
            <td>
              <p align="center"><b>密康公母</b></p>
              <p>　　密康公之母，姓隗氏。周共王游于泾上，康公从，有三女奔之，其母曰：&quot;必致之王。夫兽三为群，人三为众，女三为粲。王田不取群，公行下众，王御不参一族。夫粲美之物归汝，而何德以堪之？王犹不堪，况尔小丑乎！&quot;康公不献，王灭密。君子谓密母为能识微。诗云：&quot;无已大康，职思其忧。&quot;此之谓也。</p>
              <p>　　颂曰：密康之母，先识盛衰，非刺康公，受粲不归，公行下众，物满则损，俾献不听，密果灭殒。</p>
              <p align="center"><b>楚武邓曼</b></p>
              <p>　　邓曼者，武王之夫人也。王使屈瑕为将，伐罗。屈瑕号莫敖，与群帅悉楚师以行。斗伯比谓其御曰：&quot;莫敖必败。举趾高，心不固矣。&quot;见王曰：&quot;必济师。&quot;王以告夫人邓曼，曰：&quot;大夫非众之谓也，其谓君抚小民以信，训诸司以德，而威莫敖以刑也。莫敖狃于蒲骚之役，将自用也，必小罗。君若不镇抚，其不设备乎！于是王使赖人追之，不及。莫敖令于军中曰：&quot;谏者有刑。&quot;及鄢，师次乱济。至罗，罗与卢戎击之，大败，莫敖自经荒谷，群师囚于冶父以待刑。王曰：&quot;孤之罪也。&quot;皆免之。君子谓邓曼为知人。诗云：&quot;曾是莫听，大命以倾。&quot;此之谓也。王伐随且行，告邓曼曰：&quot;余心荡，何也？&quot;邓曼曰：&quot;王德薄而禄厚，施鲜而得多。物盛必衰，日中必移。盈而荡，天之道也。先王知之矣，故临武事，将发大命，而荡王心焉。若师徒毋亏，王薨于行，国之福也。&quot;王遂行，卒于樠木之下。君子谓邓曼为知天道。易曰：&quot;日中则昃，月盈则亏，天地盈虚，与时消息。&quot;此之谓也。</p>
              <p>　　颂曰：楚武邓曼，见事所兴，谓瑕军败，知王将薨，识彼天道，盛而必衰，终如其言，君子扬称。</p>
              <p align="center"><b>许穆夫人</b></p>
              <p>　　许穆夫人者，卫懿公之女，许穆公之夫人也。初许求之，齐亦求之，懿公将与，许女因其傅母而言曰：&quot;古者诸侯之有女子也，所以苞苴玩弄，系援于大国也。言今者许小而远，齐大而近。若今之世，强者为雄。如使边境有寇戎之事，维是四方之故，赴告大国，妾在，不犹愈乎！今舍近而就远，离大而附小，一旦有车驰之难，孰可与虑社稷？&quot;卫侯不听，而嫁之于许。其后翟人攻卫，大破之，而许不能救，卫侯遂奔走涉河，而南至楚丘。齐桓往而存之，遂城楚丘以居。卫侯于是悔不用其言。当败之时，许夫人驰驱而吊唁，卫侯因疾之，而作诗云：&quot;载驰载驱，归唁卫侯，驱马悠悠，言至于漕，大夫跋涉，我心则忧，既不我嘉，不能旋反，视尔不臧，我思不远。&quot;君子善其慈惠而远识也。</p>
              <p>　　颂曰：卫女未嫁，谋许与齐，女讽母曰，齐大可依，卫君不听，后果遁逃，许不能救，女作载驰。</p>
              <p align="center"><b>曹僖氏妻</b></p>
              <p>　　曹大夫僖负羁之妻也。晋公子重耳亡，过曹，恭公不礼焉。闻其骈胁，近其舍，伺其将浴，设微薄而观之。负羁之妻言于夫曰：&quot;吾观晋公子，其从者三人皆国相也。以此三人者，皆善戮力以辅人，必得晋国。若得反国，必霸诸侯而讨无礼，曹必为首。若曹有难，子必不免，子胡不早自贰焉？且吾闻之：'不知其子者，视其父；不知其君者，视其所使。'今其从者皆卿相之仆也，则其君必霸王之主也。若加礼焉，必能报施矣。若有罪焉，必能讨过。子不早图，祸至不久矣。负羁乃遗之壶■，加璧其上，公子受■反璧。及公子反国，伐曹，乃表负羁之闾，令兵士无敢入。士民之扶老携弱而赴其闾者，门外成市。君子谓僖氏之妻能远识。诗云：&quot;既明且哲，以保其身。&quot;此之谓也。</p>
              <p>　　颂曰：僖氏之妻，厥智孔白，见晋公子，知其兴作，使夫馈■，且以自托，文伐曹国，卒独见释。</p>
              <p align="center"><b>孙叔敖母</b></p>
              <p>　　楚令尹孙叔敖之母也。叔敖为婴儿之时，出游，见两头蛇，杀而埋之。归见其母而泣焉，母问其故，对曰：&quot;吾闻见两头蛇者死，今者出游见之。&quot;其母曰：&quot;蛇今安在？&quot;对曰：&quot;吾恐他人复见之，杀而埋之矣。&quot;其母曰：&quot;汝不死矣。夫有阴德者，阳报之。德胜不祥，仁除百祸。天之处高而听卑。书不云乎：'皇天无亲，惟德是辅。'尔嘿矣，必兴于楚。&quot;及叔敖长，为令尹。君子谓叔敖之母知道德之次。诗云：&quot;母氏圣善。&quot;此之谓也。</p>
              <p>　　颂曰：叔敖之母，深知天道，叔敖见蛇，两头岐首，杀而埋之，泣恐不及，母曰阴德，不死必寿。</p>
              <p align="center"><b>晋伯宗妻</b></p>
              <p>　　晋大夫伯宗之妻也。伯宗贤，而好以直辩凌人。每朝，其妻常戒之曰：&quot;盗憎主人，民爱其上。有爱好人者，必有憎妒人者。夫子好直言，枉者恶之，祸必及身矣。&quot;伯宗不听，朝而以喜色归。其妻曰：&quot;子貌有喜色，何也？&quot;伯宗曰：&quot;吾言于朝，诸大夫皆谓我知似阳子。&quot;妻曰：&quot;实谷不华，至言不饰，今阳子华而不实，言而无谋，是以祸及其身，子何喜焉！&quot;伯宗曰：&quot;吾欲饮诸大夫酒，而与之语，尔试听之。&quot;其妻曰：&quot;诺。&quot;于是为大会，与诸大夫饮。既饮，而问妻曰：&quot;何若？&quot;对曰：&quot;诸大夫莫子若也，然而民之不能戴其上久矣，难必及子。子之性固不可易也，且国家多贰，其危可立待也。子何不预结贤大夫，以托州犁焉。&quot;伯宗曰：&quot;诺。&quot;乃得毕羊而交之。及栾不忌之难，三郄害伯宗，谮而杀之。毕羊乃送州犁于荆，遂得免焉。君子谓伯宗之妻知天道。诗云：&quot;多将熇熇，不可救药。&quot;伯宗之谓也。</p>
              <p>　　颂曰：伯宗凌人，妻知且亡，数谏伯宗，厚许毕羊，属以州犁，以免咎殃，伯宗遇祸，州犁奔荆。</p>
              <p align="center"><b>卫灵夫人</b></p>
              <p>　　卫灵公之夫人也。灵公与夫人夜坐，闻车声辚辚，至阙而止，过阙复有声。公问夫人曰：&quot;知此谓谁？&quot;夫人曰：&quot;此必蘧伯玉也。&quot;公曰：&quot;何以知之？&quot;夫人曰：&quot;妾闻：礼下公门式路马，所以广敬也。夫忠臣与孝子，不为昭昭信节，不为冥冥堕行。蘧伯玉，卫之贤大夫也。仁而有智，敬于事上。此其人必不以闇昧废礼，是以知之。&quot;公使视之，果伯玉也。公反之，以戏夫人曰：&quot;非也。&quot;夫人酌觞再拜贺公，公曰：&quot;子何以贺寡人？&quot;夫人曰：&quot;始妾独以卫为有蘧伯玉尔，今卫复有与之齐者，是君有二贤臣也。国多贤臣，国之福也。妾是以贺。&quot;公惊曰：&quot;善哉！&quot;遂语夫人其实焉。君子谓卫夫人明于知人道。夫可欺而不可罔者，其明智乎！诗云：&quot;我闻其声，不见其人。&quot;此之谓也。</p>
              <p>　　颂曰：卫灵夜坐，夫人与存，有车辚辚，中止阙门，夫人知之，必伯玉焉，维知识贤，问之信然。</p>
              <p align="center"><b>齐灵仲子</b></p>
              <p>　　齐灵仲子者，宋侯之女，齐灵公之夫人也。初，灵公娶于鲁声姬，生子光，以为太子。夫人仲子，与其娣戎子，皆嬖于公。仲子生子牙，戎子请以牙为太子代光，公许之。仲子曰：&quot;不可。夫废常，不祥；闻诸侯之难，失谋。夫光之立也，列于诸侯矣。今无故而废之，是专绌诸侯，而以难犯不祥也。君心悔之。&quot;&quot;在我而已。&quot;仲子曰：&quot;妾非让也，诚祸之萌也。&quot;以死争之，公终不听，遂逐太子光，而立牙为太子，高厚为傅。灵公疾，高厚微迎光。及公薨，崔杼立光而杀高厚。以不用仲子之言，祸至于此。君子谓仲子明于事理。诗云：&quot;听用我谋，庶无大悔。&quot;仲子之谓也。</p>
              <p>　　颂曰：齐灵仲子，仁智显明，灵公立牙，废姬子光，仲子强谏，弃适不祥，公既不听，果有祸殃。</p>
              <p align="center"><b>鲁臧孙母</b></p>
              <p>　　臧孙母者，鲁大夫臧文仲之母也。文仲将为鲁使至齐，其母送之曰：&quot;汝刻而无恩，好尽人力，穷人以威，鲁国不容子矣，而使子之齐。凡奸将作，必于变动。害子者，其于斯发事乎！汝其戒之。鲁与齐通壁，壁邻之国也。鲁之宠臣多怨汝者，又皆通于齐高子、国子。是必使齐图鲁而拘汝。留之，难乎其免也。汝必施恩布惠，而后出以求助焉。于是文仲托于三家，厚士大夫而后之齐。齐果拘之，而兴兵欲袭鲁。文仲微使人遗公书，恐得其书，乃谬其辞曰：&quot;敛小器，投诸台。食猎犬，组羊裘。琴之合，甚思之。臧我羊，羊有母。食我以同鱼。冠缨不足，带有余。公及大夫相与议之，莫能知之。人有言：&quot;臧孙母者，世家子也，君何不试召而问焉？&quot;于是召而语之曰：&quot;吾使臧子之齐，今持书来云尔，何也？&quot;臧孙母泣下襟曰：&quot;吾子拘有木治矣。&quot;公曰：&quot;何以知之？&quot;对曰：&quot;敛小器投诸台者，言取郭外萌，内之于城中也。食猎犬组羊裘者，言趣飨战斗之士而缮甲兵也。琴之合甚思之者，言思妻也。臧我羊羊有母者，告妻善养母也。食我以同鱼同者，其文错。错者，所以治锯。锯者，所以治木也。是有木治系于狱矣。冠缨不足带有余者，头乱不得梳，饥不得食也。故知吾子拘而有木治矣。于是以臧孙母之言军于境上，齐方发兵，将以袭鲁，闻兵在境上，乃还文仲而不伐鲁。君子谓臧孙母识微见远。诗云：&quot;陟彼屺兮，瞻望母兮。&quot;此之谓也。</p>
              <p>　　颂曰：臧孙之母，刺子好威，必且遇害，使援所依，既厚三家，果拘于齐，母说其书，子遂得归。</p>
              <p align="center"><b>晋羊叔姬</b></p>
              <p>　　叔姬者，羊舌子之妻也，叔向、叔鱼之母也，一姓杨氏。叔向名肸，叔鱼名鲋。羊舌子好正，不容于晋，去而之三室之邑。三室之邑人相与攘羊而遗之，羊舌子不受。叔姬曰：&quot;夫子居晋不容，去之三室之邑，又不容于三室之邑，是于夫子不容也，不如受之。&quot;羊舌子受之，曰：&quot;为肸与鲋亨之。&quot;叔姬曰：&quot;不可。南方有鸟名曰干吉，食其子，不择肉，子常不遂。今肸与鲋，童子也。随大夫而化者，不可食以不义之肉，不若埋之，以明不与。&quot;于是乃盛以瓮，埋垆阴。后二年，攘羊之事发，都吏至，羊舌子曰：&quot;吾受之，不敢食也。&quot;发而视之，则其骨存焉。都吏曰：&quot;君子哉，羊舌子！不与攘羊之事矣。&quot;君子谓叔姬为能防害远疑。诗曰：&quot;无曰不显，莫予云觏。&quot;此之谓也。叔向欲娶于申公巫臣氏，夏姬之女，美而有色，叔姬不欲娶其族。叔向曰：&quot;吾母之族，贵而无庶，吾惩舅氏矣。&quot;叔姬曰：&quot;子灵之妻杀三夫一君一子，而亡一国两卿矣。尔不惩此，而反惩吾族，何也？且吾闻之：有奇福者，必有奇祸。有甚美者，必有甚恶。今是郑穆少妃姚子之子，子貉之妹也。子貉早死无后，而天钟美于是，将必以是大有败也。昔有仍氏生女，发黑而甚美，光可监人，名曰玄妻。乐正夔娶之，生伯封。宕有豕心，贪惏毋期，忿戾毋餍，谓之封豕。有穷后羿灭之，夔是用不祀。且三代之亡，及恭太子之废，皆是物也。汝何以为哉！夫有美物足以移人，苟非德义，则必有祸也。&quot;叔向惧而不敢娶，平公强使娶之，生杨食我，食我号曰伯硕。伯硕生时，侍者谒之叔姬曰：&quot;长姒产男。&quot;叔姬往视之，及堂，闻其号也而还，曰：&quot;豺狼之声也。狼子野心，今将灭羊舌氏者，必是子也。&quot;遂不肯见。及长，与祁胜为乱，晋人杀食我，羊舌氏由是遂灭。君子谓叔姬为能推类。诗云：&quot;如彼泉流，无沦胥以败。&quot;此之谓也。叔姬之始生叔鱼也而视之曰：&quot;是虎目而豕啄，鸢肩而牛腹，溪壑可盈，是不可餍也，必以赂死。&quot;遂不见。及叔鱼长，为国赞理。邢侯与雍子争田，雍子入其女于叔鱼以求直，邢侯杀叔鱼与雍子于朝。韩宣子患之。叔向曰：&quot;三奸同罪，请杀其生者而戮其死者。&quot;遂族邢侯氏，而尸叔鱼与雍子于市。叔鱼卒以贪死，叔姬可谓智矣。诗云：&quot;贪人败类。&quot;此之谓也。</p>
              <p>　　颂曰：叔向之母，察于情性，推人之生，以穷其命，叔鱼食我，皆贪不正，必以货死，果卒分争。</p>
              <p align="center"><b>晋范氏母</b></p>
              <p>　　晋范氏母者，范献子之妻也。其三子游于赵氏。赵简子乘马园中，园中多株，问三子曰：&quot;柰何？&quot;长者曰：&quot;明君不问不为，乱君不问而为。&quot;中者曰：&quot;爱马足则无爱民力，爱民力则无爱马足。&quot;少者曰：&quot;可以三德使民。设令伐株于山将有马为也，已而开囿示之株。夫山远而囿近，是民一悦矣。夫险阻之山而伐平地之株，民二悦矣。既毕而贱卖民，三悦矣。&quot;简子从之，民果三悦。少子伐其谋，归以告母。母喟然叹曰：&quot;终灭范氏者必是子也。夫伐功施劳，鲜能布仁。乘伪行诈，莫能久长。&quot;其后智伯灭范氏。君子谓范氏母为知难本。诗曰：&quot;●忝尔祖，式救尔讹。&quot;此之谓也。</p>
              <p>　　颂曰：范氏之母，贵德尚信，小子三德，以诈与民，知其必灭，鲜能有仁，后果逢祸，身死国分。</p>
              <p align="center"><b>鲁公乘姒</b></p>
              <p>　　鲁公乘姒者，鲁公乘子皮之姒也。其族人死，姒哭之甚悲。子皮止姒曰：&quot;安之，吾今嫁姊矣。&quot;已过时，子皮不复言也。鲁君欲以子皮为相，子皮问姒曰：&quot;鲁君欲以我为相，为之乎？&quot;姒曰：&quot;勿为也。&quot;子皮曰：&quot;何也？&quot;姒曰：&quot;夫临丧而言嫁，一何不习礼也！后过时而不言，一何不达人事也！子内不习礼，而外不达人事，子不可以为相。&quot;子皮曰：&quot;姒欲嫁，何不早言？&quot;姒曰：&quot;妇人之事，唱而后和。吾岂以欲嫁之故数子乎！子诚不习于礼，不达于人事。以此相一国，据大众，何以理之！譬犹揜目而别黑白也。揜目而别黑白，犹无患也。不达人事而相国，非有天咎，必有人祸。子其勿为也。&quot;子皮不听，卒受为相。居未期年，果诛而死。君子谓，公乘姒缘事而知弟之遇祸也，可谓智矣。待礼然后动，不苟触情可谓贞矣。诗云：&quot;萚兮萚兮，风其吹汝，叔兮伯兮，唱予和汝。&quot;又曰：&quot;百尔所思，不如我所之。&quot;此之谓也。</p>
              <p>　　颂曰：子皮之姊，缘事分理，子皮相鲁，知其祸起，姊谏子皮，殆不如止，子皮不听，卒为宗耻。</p>
              <p>　　鲁漆室女</p>
              <p>　　漆室女者，鲁漆室邑之女也。过时未适人。当穆公时，君老，太子幼。女倚柱而啸，旁人闻之，莫不为之惨者。其邻人妇从之游，谓曰：&quot;何啸之悲也？子欲嫁耶？吾为子求偶。&quot;漆室女曰：&quot;嗟乎！始吾以子为有知，今无识也。吾岂为不嫁不乐而悲哉！吾忧鲁君老，太子幼。&quot;邻妇笑曰：&quot;此乃鲁大夫之忧，妇人何与焉！&quot;漆室女曰：&quot;不然，非子所知也。昔晋客舍吾家，系马园中。马佚驰走，践吾葵，使我终岁不食葵。邻人女奔随人亡，其家倩吾兄行追之。逢霖水出，溺流而死。令吾终身无兄。吾闻河润九里，渐洳三百步。今鲁君老悖，太子少愚，愚伪日起。夫鲁国有患者，君臣父子皆被其辱，祸及众庶，妇人独安所避乎！吾甚忧之。子乃曰妇人无与者，何哉！&quot;邻妇谢曰：&quot;子之所虑，非妾所及。&quot;三年，鲁果乱，齐楚攻之，鲁连有寇。男子战斗，妇人转输不得休息。君子曰：&quot;远矣漆室女之思也！&quot;诗云：&quot;知我者，谓我心忧，不知我者，谓我何求。&quot;此之谓也。</p>
              <p>　　颂曰：漆室之女，计虑甚妙，维鲁且乱，倚柱而啸，君老嗣幼，愚悖奸生，鲁果扰乱，齐伐其城。</p>
              <p align="center"><b>魏曲沃负</b></p>
              <p>　　曲沃负者，魏大夫如耳母也。秦立魏公子政为魏太子，魏哀王使使者为太子纳妃而美，王将自纳焉。曲沃负谓其子如耳曰：&quot;王乱于无别，汝胡不匡之？方今战国强者为雄，义者显焉。今魏不能强，王又无义，何以持国乎！王中人也，不知其为祸耳。汝不言，则魏必有祸矣。有祸，必及吾家。汝言以尽忠，忠以除祸，不可失也。&quot;如耳未遇闲，会使于齐，负因款王门而上书曰：&quot;曲沃之老妇也，心有所怀，愿以闻于王。&quot;王召入。负曰：&quot;妾闻男女之别，国之大节也。妇人脆于志，窳于心，不可以邪开也。是故必十五而笄，二十而嫁，早成其号谥，所以就之也。聘则为妻，奔则为妾，所以开善遏淫也。节成，然后许嫁，亲迎，然后随从，贞女之义也。今大王为太子求妃，而自纳之于后宫，此毁贞女之行而乱男女之别也。自古圣王必正妃匹妃。匹正则兴，不正则乱。夏之兴也以涂山，亡也以末喜。殷之兴也以有■，亡也以妲己。周之兴也以太姒，亡也以褒姒。周之康王夫人，晏出朝关雎预见，思得淑女以配君子。夫雎鸠之鸟，犹未尝见乘居而匹处也。夫男女之盛，合之以礼，则父子生焉，君臣成焉，故为万物始。君臣、父子、夫妇三者，天下之大纲纪也。三者治则治，乱则乱。今大王乱人道之始，弃纲纪之务。敌国五六，南有从楚，西有横秦，而魏国居其间，可谓仅存矣。王不忧此而从乱无别，父子同女妾，恐大王之国政危矣。&quot;王曰：&quot;然，寡人不知也。&quot;遂与太子妃，而赐负粟三十钟，如耳还而爵之。王勤行自修，劳来国家，而齐楚强秦不敢加兵焉。君子谓魏负知礼。诗云：&quot;敬之敬之，天维显思。&quot;此之谓也。</p>
              <p>　　颂曰：魏负聪达，非刺哀王，王子纳妃，礼别不明，负款王门，陈列纪纲，王改自修，卒无敌兵。</p>
              <p align="center"><b>赵将括母</b></p>
              <p>　　赵将马服君赵奢之妻，赵括之母也。秦攻赵，孝成王使括代廉颇为将。将行，括母上书言于王曰：&quot;括不可使将。&quot;王曰：&quot;何以？&quot;曰：&quot;始妾事其父，父时为将，身所奉饭者以十数，所友者以百数。大王及宗室所赐币者，尽以与军吏士大夫。受命之日，不问家事。今括一旦为将，东向而朝军吏，吏无敢仰视之者。王所赐金帛，归尽臧之。乃日视便利田宅可买者。王以为若其父乎？父子不同，执心各异。愿勿遣。&quot;王曰：&quot;母置之，吾计已决矣。&quot;括母曰：&quot;王终遣之，即有不称，妾得无随乎？&quot;王曰：&quot;不也。&quot;括既行，代廉颇。三十余日，赵兵果败，括死军覆。王以括母先言，故卒不加诛。君子谓括母为仁智。诗曰：&quot;老夫灌灌，小子蹻蹻，匪我言耄，尔用忧谑。&quot;此之谓也。</p>
              <p>　　颂曰：孝成用括，代颇距秦，括母献书，知其覆军，愿止不得，请罪止身，括死长平，妻子得存。</p>
            </td>
          </tr>
        </table>
        <br>
        <table width="580" cellspacing="0" cellpadding="0" border="0">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href="02.htm">上一卷</a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href="04.htm">下一卷</a></div>
                  </td>
                </tr>
              </table>
              <p align=center>□ 作者：佚名
              <hr width="80%" noshade size="2">
              <p align=center>本书由“<a href="http://www.eshunet.com/">E书时空</a>”免费制作； 
                <br>
                想要更多的免费电子图书，请光临 <br>
                <a href="http://www.eshunet.com/">http://www.eshunet.com/</a></p>
              <p align=center>&nbsp;</p>
            </td>
          </tr>
        </table>
        
      </td>
      <td width="68" background="rightbg.jpg" valign="bottom"><img src="bot2.jpg" width="68" height="112"></td>
    </tr>
  </table>
</div>
</body>
</html>
