<html>
<head>
<title>卷之二　贤明传</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0" background="bg.jpg">
    <tr> 
      <td width="49" align="center" valign="top" background="leftbg.jpg"><img src="title.jpg" width="49" height="121"><img src="last.jpg" width="49" height="90" usemap="#Map" border="0"><map name="Map"><area shape="rect" coords="8,2,39,89" href="01.htm"></map><img src="content.jpg" width="49" height="119" usemap="#Map2" border="0"><map name="Map2"><area shape="rect" coords="7,15,39,108" href="content.htm"></map><img src="next.jpg" width="49" height="85" usemap="#Map3" border="0"><map name="Map3"><area shape="rect" coords="9,2,39,83" href="03.htm"></map></td>
      <td background="bot1.jpg" style="background-repeat: no-repeat; background-position: right bottom" align="center" valign="top"> 
        <p>&nbsp;</p><table width="580" cellspacing="0" cellpadding="0" border="0">
          <tr> 
            <td> 
              <p align="center" class="h">卷之二　贤明传 </p>
            </td>
          </tr>
        </table>
        <br>
        <table width="580" border="0" cellspacing="0" cellpadding="0">
          <tr> 
            <td>
              <p align="center"><b>周宣姜后</b></p>
              <p>　　周宣姜后者，齐侯之女也。贤而有德，事非礼不言，行非礼不动。宣王尝早卧晏起，后夫人不出房。姜后脱簪珥，待罪于永巷，使其傅母通言于王曰：&quot;妾不才，妾之淫心见矣，至使君王失礼而晏朝，以见君王乐色而忘德也。夫苟乐色，必好奢穷欲，乱之所兴也。原乱之兴，从婢子起。敢请婢子之罪。&quot;王曰：&quot;寡人不德，实自生过，非夫人之罪也。&quot;遂复姜后而勤于政事。早朝晏退，卒成中兴之名。君子谓，姜后善于威仪而有德行。夫礼，后夫人御于君，以烛进。至于君所，灭烛，适房中，脱朝服，衣亵服，然后进御于君。鸡鸣，乐师击鼓以告旦，后夫人鸣佩而去。诗曰：&quot;威仪抑抑，德音秩秩。&quot;又曰：&quot;隰桑有阿，其叶有幽，既见君子，德音孔胶。&quot;夫妇人以色亲，以德固。姜氏之德行可谓孔胶也。</p>
              <p>　　颂曰：嘉兹姜后，厥德孔贤，由礼动作，匡配周宣，引过推让，宣王悟焉，夙夜崇道，为中兴君。</p>
              <p align="center"><b>齐桓卫姬</b></p>
              <p>　　卫姬者，卫侯之女，齐桓公之夫人也。桓公好淫乐，卫姬为之不听郑卫之音。桓公用管仲宁戚，行霸道，诸侯皆朝，而卫独不至。桓公与管仲谋伐卫。罢朝入闺，卫姬望见桓公，脱簪珥，解环佩，下堂再拜，曰：&quot;愿请卫之罪。&quot;桓公曰：&quot;吾与卫无故，姬何请耶？&quot;对曰：&quot;妾闻之：人君有三色，显然喜乐容貌淫乐者，钟鼓酒食之色。寂然清静意气沉抑者，丧祸之色。忿然充满手足矜动者，攻伐之色。今妾望君举趾高，色厉音扬，意在卫也，是以请也。&quot;桓公许诺。明日临朝，管仲趋进曰：&quot;君之莅朝也，恭而气下，言则徐，无伐国之志，是释卫也。&quot;桓公曰：&quot;善。&quot;乃立卫姬为夫人，号管仲为仲父。曰：&quot;夫人治内，管仲治外。寡人虽愚，足以立于世矣。&quot;君子谓卫姬信而有行。诗曰：&quot;展如之人兮，邦之媛也。&quot;</p>
              <p>　　颂曰：齐桓卫姬，忠款诚信，公好淫乐，姬为修身，望色请罪，桓公加焉，厥使治内，立为夫人。</p>
              <p align="center"><b>晋文齐姜</b></p>
              <p>　　齐姜，齐桓公之宗女，晋文公之夫人也。初文公父献公，纳骊姬，谮杀太子申生。文公号公子重耳，与舅犯奔狄。适齐，齐桓公以宗女妻之，遇之甚善，有马二十乘，将死于齐，曰：&quot;人生安乐而已，谁知其它。&quot;子犯知文公之安齐也，欲行而患之，与从者谋于桑下，蚕妾在焉。妾告姜氏，姜杀之，而言于公子曰：&quot;从者将以子行，闻者吾已除之矣。公子必从，不可以贰，贰无成命。自子去晋，晋无宁岁。天未亡晋，有晋国者，非子而谁，子其勉之！上帝临子，贰必有咎。&quot;公子曰：&quot;吾不动，必死于此矣。&quot;姜曰：&quot;不可。周诗曰：'莘莘征夫，每怀靡及。'夙夜征行，犹恐无及，况欲怀安，将何及矣！人不求及，其能及乎！乱不长世，公子必有晋。&quot;公子不听。姜与舅犯谋，醉，载之以行，酒醒，公子以戈逐舅犯曰：&quot;若事有济则可，无所济，吾食舅氏之肉岂有餍哉！&quot;遂行，过曹宋郑楚而入秦。秦穆公乃以兵内之于晋，晋人杀怀公而立公子重耳，是为文公。迎齐姜以为夫人。遂霸天下，为诸侯盟主。君子谓齐姜洁而不渎，能育君子于善。诗曰：&quot;彼美孟姜，可与寤言。&quot;此之谓也。</p>
              <p>　　颂曰：齐姜公正，言行不怠，劝勉晋文，反国无疑，公子不听，姜与犯谋，醉而载之，卒成霸基。</p>
              <p align="center"><b>秦穆公姬</b></p>
              <p>　　穆姬者，秦穆公之夫人，晋献公之女，太子申生之同母姊，与惠公异母。贤而有义。献公杀太子申生，逐群公子。惠公号公子夷吾，奔梁。及献公卒，得因秦立。始即位，穆姬使纳群公子曰：&quot;公族者，君之根本。&quot;惠公不用，又背秦赂。晋饥，请粟于秦，秦与之。秦饥，请粟于晋，晋不与。秦遂兴兵与晋战，获晋君以归。秦穆公曰：&quot;埽除先人之庙，寡人将以晋君见。&quot;穆姬闻之，乃与太子、公子宏，与女简璧，衰履薪以迎。且告穆公曰：&quot;上天降灾，使两君匪以玉帛相见，乃以兴戎。婢子娣姒，不能相教，以辱君命。晋君朝以入，婢子夕以死。惟君其图之。&quot;公惧，乃舍诸灵台。大夫请以入，公曰：&quot;获晋君以功归，今以丧归，将焉用！遂改馆晋君，馈以七牢而遣之。穆姬死，穆姬之弟重耳入秦，秦送之晋，是为晋文公。太子思母之恩，而送其舅氏也，作诗曰：&quot;我送舅氏，曰至渭阳，何以赠之？路车乘黄。&quot;君子曰：&quot;慈母生孝子。&quot;诗云：&quot;敬慎威仪，维民之则。&quot;穆姬之谓也。</p>
              <p>　　颂曰：秦穆夫人，晋惠之姊。秦执晋君，夫人流涕，痛不能救，乃将赴死，穆公义之，遂释其弟。</p>
              <p align="center"><b>楚庄樊姬</b></p>
              <p>　　樊姬，楚庄王之夫人也。庄王即位，好狩猎。樊姬谏不止，乃不食禽兽之肉，王改过，勤于政事。王尝听朝罢晏，姬下殿迎曰：&quot;何罢晏也，得无饥倦乎？&quot;王曰：&quot;与贤者语，不知饥倦也。&quot;姬曰：&quot;王之所谓贤者何也？&quot;曰：&quot;虞丘子也。&quot;姬掩口而笑，王曰：&quot;姬之所笑何也？&quot;曰：&quot;虞丘子贤则贤矣，未忠也。&quot;王曰：&quot;何谓也？&quot;对曰：&quot;妾执巾栉十一年，遣人之郑卫，求美人进于王。今贤于妾者二人，同列者七人。妾岂不欲擅王之爱宠哉！妾闻'堂上兼女，所以观人能也。'妾不能以私蔽公，欲王多见知人能也。今虞丘子相楚十余年，所荐非子弟，则族昆弟，未闻进贤退不肖，是蔽君而塞贤路。知贤不进，是不忠；不知其贤，是不智也。妾之所笑，不亦可乎！&quot;王悦。明日，王以姬言告虞丘子，丘子避席，不知所对。于是避舍，使人迎孙叔敖而进之，王以为令尹。治楚三年，而庄王以霸。楚史书曰：&quot;庄王之霸，樊姬之力也。&quot;诗曰：&quot;大夫夙退，无使君劳。&quot;其君者，谓女君也。又曰：&quot;温恭朝夕，执事有恪。&quot;此之谓也。</p>
              <p>　　颂曰：樊姬谦让，靡有嫉妒，荐进美人，与己同处，非刺虞丘，蔽贤之路，楚庄用焉，功业遂伯。</p>
              <p align="center"><b>周南之妻</b></p>
              <p>　　周南之妻者，周南大夫之妻也。大夫受命，平治水土。过时不来，妻恐其懈于王事，盖与其邻人陈素所与大夫言：&quot;国家多难，惟勉强之，无有谴怒，遗父母忧。昔舜耕于历山，渔于雷泽，陶于河滨。非舜之事，而舜为之者，为养父母也。家贫亲老，不择官而仕。亲操井臼，不择妻而娶。故父母在，当与时小同，无亏大义，不罹患害而已。夫凤凰不离于蔚罗，麒麟不入于陷■，蛟龙不及于枯泽。鸟兽之智，犹知避害，而况于人乎！生于乱世，不得道理，而迫于暴虐，不得行义，然而仕者，为父母在故也。乃作诗曰：'鲂鱼W尾，王室如毁，虽则如毁，父母孔迩。'盖不得已也。&quot;君子以是知周南之妻而能匡夫也。</p>
              <p>　　颂曰：周大夫妻，夫出治土，维戒无怠，勉为父母，凡事远周，之在，作诗鲂鱼，以敕君子。</p>
              <p align="center"><b>宋鲍女宗</b></p>
              <p>　　女宗者，宋鲍苏之妻也。养姑甚谨。鲍苏仕卫三年，而娶外妻，女宗养姑愈敬。因往来者请问其夫，赂遗外妻甚厚。女宗姒谓曰：&quot;可以去矣。&quot;女宗曰：&quot;何故？&quot;姒曰：&quot;夫人既有所好，子何留乎？&quot;女宗曰：&quot;妇人一醮不改，夫死不嫁，执麻，治丝●，织组r，以供衣服，以事夫室，澈漠酒醴，羞馈食以事舅姑。以专一为贞，以善从为顺。贞顺，妇人之至行也。岂以专夫室之爱为善哉！若其以淫意为心，而扼夫室之好，吾未知其善也。夫礼，天子十二，诸侯九，卿大夫三，士二。今吾夫诚士也。有二，不亦宜乎！且妇人有七见去。夫无一去义。七去之道，妒正为首。淫僻窃盗，长舌骄侮，无子恶病，皆在其后。吾姒不教吾以居室之礼，而反欲使吾为见弃之行，将安所用此！&quot;遂不听，事姑愈谨。宋公闻之，表其闾，号曰女宗。君子谓女宗谦而知礼。诗云：&quot;令仪令色，小心翼翼，故训是式，威仪是力。&quot;此之谓也。</p>
              <p>　　颂曰：宋鲍女宗，好礼知理。夫有外妻，不为变己。称引妇道，不听其姒。宋公贤之，表其闾里。</p>
              <p align="center"><b>晋赵衰妻</b></p>
              <p>　　晋赵衰妻者，晋文公之女也。号赵姬。初文公为公子时，与赵衰奔狄。狄人入其二女叔隗季隗于公子，公以叔隗妻赵衰，生盾。及反国，文公以其女赵姬妻赵衰。生原、同、屏、括、楼、婴。赵姬请迎盾与其母而纳之，赵衰辞而不敢。姬曰：&quot;不可。夫得宠而忘旧，舍义。好新而故，无恩。与人勤于隘厄，富贵而不顾，无礼。君弃此三者，何以使人！虽妾亦无以侍执巾栉。诗不云：'乎采葑采菲，无以下体，德音莫违，及尔同死。'与人同寒苦，虽有小过，犹与之同死而不去，况于安新忘旧乎！又曰：'燕尔新婚，不我屑以。'盖伤之也。君其逆之，无以新废旧。&quot;赵衰许诺，乃逆叔隗与盾来。姬以盾为贤，请立为嫡子，使三子下之。以叔隗为内妇，姬亲下之。及盾为正卿，思赵姬之让恩，请以姬之中子屏、括为公族大夫。曰：&quot;君，姬氏之爱子也。微君姬氏，则臣狄人也，何以至此！&quot;成公许之。屏、括遂以其族为公族大夫。君子谓赵姬恭而有让。诗曰：&quot;温温恭人，维德之基。&quot;赵姬之谓也。</p>
              <p>　　颂曰：赵衰姬氏，制行分明，身虽尊贵，不妒偏房，躬事叔隗，子盾为嗣，君子美之，厥行孔备。</p>
              <p align="center"><b>陶E子妻</b></p>
              <p>　　陶大夫E子之妻也。E子治陶三年，名誉不兴，家富三倍。其妻数谏不用。居五年，从车百乘归休。宗人击牛而贺之，其妻独抱儿而泣。姑怒曰：&quot;何其不祥也！&quot;妇曰：&quot;夫子能薄而官大，是谓婴害。无功而家昌，是谓积殃。昔楚令尹子文之治国也，家贫国富，君敬民戴，故福结于子孙，名垂于后世。今夫子不然。贪富务大，不顾后害。妾闻南山有玄豹，雾雨七日而不下食者，何也？欲以泽其毛而成文章也。故藏而远害。犬彘不择食以肥其身，坐而须死耳。今夫子治陶，家富国贫，君不敬，民不戴，败亡之征见矣。愿与少子俱脱。&quot;姑怒，遂弃之。处期年，E子之家果以盗诛。唯其母老以免，妇乃与少子归养姑，终卒天年。君子谓E子妻能以义易利，虽违礼求去，终以全身复礼，可谓远识矣。诗曰：&quot;百尔所思，不如我所之。&quot;此之谓也。</p>
              <p>　　颂曰：E子治陶，家富三倍，妻谏不听，知其不改，独泣姑怒，送厥母家，E子逢祸，复归养姑。</p>
              <p align="center"><b>柳下惠妻</b></p>
              <p>　　鲁大夫柳下惠之妻也。柳下惠处鲁，三黜而不去，忧民救乱。妻曰：&quot;无乃渎乎！君子有二耻。国无道而贵，耻也；国有道而贱，耻也。今当乱世，三黜而不去，亦近耻也。&quot;柳下惠曰：&quot;油油之民，将陷于害，吾能已乎！且彼为彼，我为我，彼虽裸裎，安能污我！&quot;油油然与之处，仕于下位。柳下既死，门人将诔之。妻曰：&quot;将诔夫子之德耶，则二三子不如妾知之也。&quot;乃诔曰：&quot;夫子之不伐兮，夫子之不竭兮，夫子之信诚而与人无害兮，屈柔从俗，不强察兮，蒙耻救民，德弥大兮，虽遇三黜，终不蔽兮，恺悌君子，永能厉兮，嗟乎惜哉，乃下世兮，庶几遐年，今遂逝兮，呜呼哀哉，魂神泄兮，夫子之谥，宜为惠兮。&quot;门人从之以为诔，莫能窜一字。君子谓柳下惠妻能光其夫矣。诗曰：&quot;人知其一，莫知其它。&quot;此之谓也。</p>
              <p>　　颂曰：下惠之妻，贤明有文，柳下既死，门人必存，将诔下惠，妻为之辞，陈列其文，莫能易之。</p>
              <p align="center"><b>鲁黔娄妻</b></p>
              <p>　　鲁黔娄先生之妻也。先生死，曾子与门人往吊之。其妻出户，曾子吊之。上堂，见先生之尸在牖下，枕墼席稿，袍不表，覆以布被，首足不尽敛。覆头则足见，覆足则头见。曾子曰：&quot;邪引其被，则敛矣。&quot;妻曰：&quot;邪而有余，不如正而不足也。先生以不邪之故，能至于此。生时不邪，死而邪之，非先生意也。&quot;曾子不能应遂哭之曰：&quot;嗟乎，先生之终也！何以为谥？&quot;其妻曰：&quot;以康为谥。&quot;曾子曰：&quot;先生在时，食不充虚，衣不盖形。死则手足不敛，旁无酒肉。生不得其美，死不得其荣，何乐于此而谥为康乎？&quot;其妻曰：&quot;昔先生君尝欲授之政，以为国相，辞而不为，是有余贵也。君尝赐之粟三十钟，先生辞而不受，是有余富也。彼先生者，甘天下之淡味，安天下之卑位。不戚戚于贫贱，不忻忻于富贵。求仁而得仁，求义而得义。其谥为康，不亦宜乎！曾子曰：&quot;唯斯人也而有斯妇。&quot;君子谓黔娄妻为乐贫行道。诗曰：&quot;彼美淑姬，可与寤言。&quot;此之谓也。</p>
              <p>　　颂曰：黔娄既死，妻独主丧，曾子吊焉，布衣褐衾，安贱甘淡，不求丰美，尸不R蔽，犹谥曰康。</p>
              <p align="center"><b>齐相御妻</b></p>
              <p>　　齐相晏子仆御之妻也。号曰命妇。晏子将出，命妇窥其夫为相御，拥大盖，策驷马，意气洋洋，甚自得也。既归，其妻曰：&quot;宜矣子之卑且贱也。&quot;夫曰：&quot;何也？&quot;妻曰：&quot;晏子长不满三尺，身相齐国，名显诸侯。今者吾从门间观其志气，恂恂自下，思念深矣。今子身长八尺，乃为之仆御耳，然子之意洋洋若自足者，妾是以去也。&quot;其夫谢曰：&quot;请自改何如？&quot;妻曰：&quot;是怀晏子之智，而加以八尺之长也。夫躬仁义，事明主，其名必扬矣。且吾闻宁荣于义而贱，不虚骄以贵。&quot;于是其夫乃深自责，学道谦逊，常若不足。晏子怪而问其故，具以实对。于是晏子贤其能纳善自改，升诸景公，以为大夫，显其妻以为命妇。君子谓命妇知善。故贤人之所以成者，其道博矣，非特师傅朋友相与切磋也，妃匹亦居多焉。诗曰：&quot;高山仰止，景行行止。&quot;言当常向为其善也。</p>
              <p>　　颂曰：齐相御妻，匡夫以道，明言骄恭，恂恂自效，夫改易行，学问靡已，晏子升之，列于君子。</p>
              <p align="center"><b>楚接舆妻</b></p>
              <p>　　楚狂接舆之妻也。接舆躬耕以为食，楚王使使者持金百镒、车二驷，往聘迎之，曰：&quot;王愿请先生治淮南。&quot;接舆笑而不应，使者遂不得与语而去。妻从市来，曰：&quot;先生以而为义，岂将老而遗之哉！门外车迹，何其深也？&quot;接舆曰：&quot;王不知吾不肖也，欲使我治淮南，遣使者持金驷来聘。&quot;其妻曰：&quot;得无许之乎？&quot;接舆曰：&quot;夫富贵者，人之所欲也，子何恶，我许之矣。&quot;妻曰：&quot;义士非礼不动，不为贫而易操，不为贱而改行。妾事先生，躬耕以为食，亲绩以为衣，食饱衣暖，据义而动，其乐亦自足矣。若受人重禄，乘人坚良，食人肥鲜，而将何以待之！&quot;接舆曰：&quot;吾不许也。&quot;妻曰：&quot;君使不从，非忠也。从之又违，非义也。不如去之。&quot;夫负釜甑，妻戴器，变名易姓而远徙，莫知所之。君子谓接舆妻为乐道而远害，夫安贫贱而不怠于道者，唯至德者能之。诗曰：&quot;肃肃兔D，林丁丁。&quot;言不怠于道也。</p>
              <p>　　颂曰：接舆之妻，亦安贫贱，虽欲进仕，见时暴乱，楚聘接舆，妻请避馆，戴易姓，终不遭难。</p>
              <p align="center"><b>楚老莱妻</b></p>
              <p>　　楚老莱子之妻也。莱子逃世，耕于蒙山之阳。葭墙蓬室，木床蓍席，衣食菽，垦山播种。人或言之楚王曰：&quot;老莱，贤士也。&quot;王欲聘以璧帛，恐不来，楚王驾至老莱之门，老莱方织畚，王曰：&quot;寡人愚陋，独守宗庙，愿先生幸临之。&quot;老莱子曰：&quot;仆山野之人，不足守政。&quot;王复曰：&quot;守国之孤，愿变先生之志。&quot;老莱子曰：&quot;诺。&quot;王去，其妻戴畚莱挟薪樵而来，曰：&quot;何车迹之众也？&quot;老莱子曰：&quot;楚王欲使吾守国之政。&quot;妻曰：&quot;许之乎？&quot;曰：&quot;然。&quot;妻曰：&quot;妾闻之：可食以酒肉者，可随以鞭捶。可授以官禄者，可随以a钺。今先生食人酒肉，授人官禄，为人所制也。能免于患乎！妾不能为人所制，投其畚莱而去。&quot;老莱子曰：&quot;子还，吾为子更虑。&quot;遂行不顾，至江南而止，曰：&quot;鸟兽之解毛，可绩而衣之。据其遗粒，足以食也。&quot;老莱子乃随其妻而居之。民从而家者一年成落，三年成聚。君子谓老莱妻果于从善。诗曰：&quot;衡门之下，可以栖迟，泌之洋洋，可以疗饥。&quot;此之谓也。</p>
              <p>　　颂曰：老莱与妻，逃世山阳，蓬蒿为室，莞葭为盖，楚王聘之，老莱将行，妻曰世乱，乃遂逃亡。</p>
              <p align="center"><b>楚于陵妻</b></p>
              <p>　　楚于陵子终之妻也。楚王闻于陵子终贤，欲以为相，使使者持金百镒，往聘迎之，于陵子终曰：&quot;仆有箕帚之妾，请入与计之。&quot;即入，谓其妻曰：&quot;楚王欲以我为相，遣使者持金来。今日为相，明日结驷连骑，食方丈于前，可乎？&quot;妻曰：&quot;夫子织屦以为食，非与物无治也。左琴右书，乐亦在其中矣。夫结驷连骑，所安不过容膝。食方丈于前，所甘不过一肉。今以容膝之安、一肉之味而怀楚国之忧，其可乎！乱世多害，妾恐先生之不保命也。&quot;于是子终出谢使者而不许也。遂相与逃，而为人灌园。君子谓于陵妻为有德行。诗云：&quot;至既耍秩秩德音。&quot;此之谓也。</p>
              <p>　　颂曰：于陵处楚，王使聘焉，入与妻谋，惧世乱烦，进往遇害，不若身安，左琴右书，为人灌园。</p>
            </td>
          </tr>
        </table>
        <br>
        <table width="580" cellspacing="0" cellpadding="0" border="0">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href="01.htm">上一卷</a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href="03.htm">下一卷</a></div>
                  </td>
                </tr>
              </table>
              <p align=center>□ 作者：佚名
              <hr width="80%" noshade size="2">
              <p align=center>本书由“<a href="http://www.eshunet.com/">E书时空</a>”免费制作； 
                <br>
                想要更多的免费电子图书，请光临 <br>
                <a href="http://www.eshunet.com/">http://www.eshunet.com/</a></p>
              <p align=center>&nbsp;</p>
            </td>
          </tr>
        </table>
        
      </td>
      <td width="68" background="rightbg.jpg" valign="bottom"><img src="bot2.jpg" width="68" height="112"></td>
    </tr>
  </table>
</div>
</body>
</html>
