<html>
<head>
<title>卷之四　贞顺传</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0" background="bg.jpg">
    <tr> 
      <td width="49" align="center" valign="top" background="leftbg.jpg"><img src="title.jpg" width="49" height="121"><img src="last.jpg" width="49" height="90" usemap="#Map" border="0"><map name="Map"><area shape="rect" coords="8,2,39,89" href="03.htm"></map><img src="content.jpg" width="49" height="119" usemap="#Map2" border="0"><map name="Map2"><area shape="rect" coords="7,15,39,108" href="content.htm"></map><img src="next.jpg" width="49" height="85" usemap="#Map3" border="0"><map name="Map3"><area shape="rect" coords="9,2,39,83" href="05.htm"></map></td>
      <td background="bot1.jpg" style="background-repeat: no-repeat; background-position: right bottom" align="center" valign="top"> 
        <p>&nbsp;</p><table width="580" cellspacing="0" cellpadding="0" border="0">
          <tr> 
            <td> 
              <p align="center" class="h">卷之四　贞顺传 </p>
            </td>
          </tr>
        </table>
        <br>
        <table width="580" border="0" cellspacing="0" cellpadding="0">
          <tr> 
            <td>
              <p align="center"><b>召南申女</b></p>
              <p>　　召南申女者，申人之女也。既许嫁于酆，夫家礼不备而欲迎之，女与其人言：&quot;以为夫妇者，人伦之始也，不可不正。传曰：'正其本，则万物理。失之豪厘，差之千里。'是以本立而道生，源治而流清。故嫁娶者，所以传重承业，继续先祖，为宗庙主也。夫家轻礼违制，不可以行。&quot;遂不肯往。夫家讼之于理，致之于狱。女终以一物不具，一礼不备，守节持义，必死不往，而作诗曰：&quot;虽速我狱，室家不足。&quot;言夫家之礼不备足也。君子以为得妇道之仪，故举而扬之，传而法之，以绝无礼之求，防淫欲之行焉。又曰：&quot;虽速我讼，亦不女从。&quot;此之谓也。</p>
              <p>　　颂曰：召南申女，贞一修容，夫礼不备，终不肯从，要以必死，遂至狱讼，作诗明意，后世称诵。</p>
              <p align="center"><b>宋恭伯姬</b></p>
              <p>　　伯姬者，鲁宣公之女，成公之妹也。其母曰缪姜，嫁伯姬于宋恭公。恭公不亲迎，伯姬迫于父母之命而行。既入宋，三月庙见，当行夫妇之道。伯姬以恭公不亲迎，故不肯听命。宋人告鲁，鲁使大夫季文子于宋，致命于伯姬。还，复命。公享之，缪姜出于房，再拜曰：&quot;大夫勤劳于远道，辱送小子，不忘先君以及后嗣，使下而有知，先君犹有望也。敢再拜大夫之辱。&quot;伯姬既嫁于恭公十年，恭公卒，伯姬寡。至景公时，伯姬尝遇夜失火，左右曰：&quot;夫人少避火。&quot;伯姬曰：&quot;妇人之义，保傅不俱，夜不下堂，待保傅来也。&quot;保母至矣，傅母未至也。左右又曰：&quot;夫人少避火。&quot;伯姬曰：&quot;妇人之义，傅母不至，夜不可下堂，越义求生，不如守义而死。&quot;遂逮于火而死。春秋详录其事，为贤伯姬，以为妇人以贞为行者也。伯姬之妇道尽矣。当此之时，诸侯闻之，莫不悼痛，以为死者不可以生，财物犹可复，故相与聚会于澶渊，偿宋之所丧。春秋善之。君子曰：&quot;礼，妇人不得傅母，夜不下堂，行必以烛。伯姬之谓也。&quot;诗云：&quot;淑慎尔止，不愆于仪。&quot;伯姬可谓不失仪矣。</p>
              <p>　　颂曰：伯姬心专，守礼一意，宫夜失火，保傅不备，逮火而死，厥心靡悔，春秋贤之，详录其事。</p>
              <p align="center"><b>卫寡夫人</b></p>
              <p>　　夫人者，齐侯之女也。嫁于卫，至城门而卫君死。保母曰：&quot;可以还矣。&quot;女不听，遂入，持三年之丧，毕，弟立，请曰：&quot;卫小国也，不容二庖，愿请同庖。&quot;夫人曰：&quot;唯夫妇同庖。&quot;终不听。卫君使人愬于齐兄弟，齐兄弟皆欲与后君，使人告女，女终不听，乃作诗曰：&quot;我心匪石，不可转也。我心匪席，不可卷也。&quot;厄穷而不闵，劳辱而不苟，然后能自致也，言不失也。然后可以济难矣。诗曰：&quot;威仪棣棣，不可选也。&quot;言其左右无贤臣皆顺其君之意也。君子美其贞壹，故举而列之于诗也。</p>
              <p>　　颂曰：齐女嫁卫，厥至城门，公薨不返，遂入三年，后君欲同，女终不浑，作诗讥刺，卒守死君。</p>
              <p align="center"><b>蔡人之妻</b></p>
              <p>　　蔡人之妻者，宋人之女也。既嫁于蔡，而夫有恶疾。其母将改嫁之，女曰：&quot;夫不幸，乃妾之不幸也，柰何去之？适人之道，壹与之醮，终身不改。不幸遇恶疾，不改其意。且夫采采芣卫之草，虽其臭恶，犹始于捋采之，终于怀撷之，浸以益亲，况于夫妇之道乎！彼●大故，又不遣妾，何以得去？&quot;终不听其母，乃作芣卫之诗。君子曰：&quot;宋女之意甚贞而壹也。&quot;</p>
              <p>　　颂曰：宋女专悫，持心不愿，夫有恶疾，意犹一精，母劝去归，作诗不听，后人美之，以为顺贞。</p>
              <p align="center"><b>黎庄夫人</b></p>
              <p>　　黎庄夫人者，卫侯之女，黎庄公之夫人也。既往而不同欲，所务者异，未尝得见，甚不得意。其傅母闵夫人贤，公反不纳，怜其失意，又恐其已见遣，而不以时去，谓夫人曰：&quot;夫妇之道，有义则合，无义则去。今不得意，胡不去乎？&quot;乃作诗曰：&quot;式微式微，胡不归？&quot;夫人曰：&quot;妇人之道，壹而已矣。彼虽不吾以，吾何可以离于妇道乎！&quot;乃作诗曰：&quot;微君之故，胡为乎中路？&quot;终执贞壹，不违妇道，以俟君命。君子故序之以编诗。</p>
              <p>　　颂曰：黎庄夫人，执行不衰，庄公不遇，行节反乖，傅母劝去，作诗式微，夫人守壹，终不肯归。</p>
              <p align="center"><b>齐孝孟姬</b></p>
              <p>　　孟姬者，华氏之长女，齐孝公之夫人也。好礼贞壹，过时不嫁。齐中求之，礼不备，终不往。蹑男席，语不及外。远别避嫌，齐中莫能备礼求焉。齐国称其贞。孝公闻之，乃修礼亲迎于华氏之室。父母送孟姬不下堂，母醮房之中，结其衿缡，诫之曰：&quot;必敬必戒，无违宫事。&quot;父诫之东阶之上曰：&quot;必夙兴夜寐，无违命。其有大妨于王命者，亦勿从也。诸母诫之两阶之间，曰：&quot;敬之敬之，必终父母之命。夙夜无怠，●之衿缡。父母之言谓何。&quot;姑姊妹诫之门内，曰：&quot;夙夜无愆。示之衿鞶，无忘父母之言。&quot;孝公亲迎孟姬于其父母，三顾而出。亲迎之绥，自御轮三，曲顾姬与。遂纳于宫。三月庙见，而后行夫妇之道。既居久之，公游于琅邪，华孟姬从，车奔，姬堕车碎，孝公使驷马立车载姬以归，姬使侍御者舒帷以自障蔽，而使傅母应使者曰：&quot;妾闻妃后踰阈，必乘安车。辎軿下堂，必从傅母。保阿进退，则鸣玉环佩。内饰则结纽绸缪，野处则帷裳拥蔽。所以正心壹意，自敛制也。今立车无軿，非所敢受命也。野处无卫，非所敢久居也。三者失礼多矣。夫无礼而生，不如早死。使者驰以告公，更取安车。比其反也，则自经矣，傅母救之不绝，傅母曰：&quot;使者至，辎軿已具。&quot;姬氏苏，然后乘而归。君子谓孟姬好礼。礼，妇人出必辎軿，衣服绸缪。既嫁，归问女昆弟，不问男昆弟。所以远别也。诗曰：&quot;彼君子女，绸直如发。&quot;此之谓也。</p>
              <p>　　颂曰：孟姬好礼，执节甚公，避嫌远别，终不冶容，载不并乘，非礼不从，君子嘉焉，自古寡同。</p>
              <p align="center"><b>息君夫人</b></p>
              <p>　　夫人者，息君之夫人也。楚伐息，破之。虏其君，使守门。将妻其夫人，而纳之于宫。楚王出游，夫人遂出见息君，谓之曰：&quot;人生要一死而已，何至自苦！妾无须臾而忘君也，终不以身更贰醮。生离于地上，岂如死归于地下哉！&quot;乃作诗曰：&quot;谷则异室，死则同穴。谓予不信，有如皦日。&quot;息君止之，夫人不听，遂自杀，息君亦自杀，同日俱死。楚王贤其夫人，守节有义，乃以诸侯之礼合而葬之。君子谓夫人说于行善，故序之于诗。夫义动君子，利动小人。息君夫人不为利动矣。诗云：&quot;德音莫违，及尔同死。&quot;此之谓也。</p>
              <p>　　颂曰：楚虏息君，纳其适妃，夫人持固，弥久不衰，作诗同穴，思故忘新，遂死不顾，列于贞贤。</p>
              <p align="center"><b>齐杞梁妻</b></p>
              <p>　　齐杞梁殖之妻也。庄公袭莒，殖战而死。庄公归，遇其妻，使使者吊之于路。杞梁妻曰：&quot;今殖有罪，君何辱命焉。若令殖免于罪，则贱妾有先人之弊庐在下，妾不得与郊吊。&quot;于是庄公乃还车诣其室，成礼然后去。杞梁之妻无子，内外皆无五属之亲。既无所归，乃就其夫之尸于城下而哭之，内諴动人，道路过者莫不为之挥涕，十日，而城为之崩。既葬，曰：&quot;吾何归矣？夫妇人必有所倚者也。父在则倚父，夫在则倚夫，子在则倚子。今吾上则无父，中则无夫，下则无子。内无所依，以见吾诚。外无所倚，以立吾节。吾岂能更二哉！亦死而已。&quot;遂赴淄水而死。君子谓杞梁之妻贞而知礼。诗云：&quot;我心伤悲，聊与子同归。&quot;此之谓也。</p>
              <p>　　颂曰：杞梁战死，其妻收丧，齐庄道吊，避不敢当，哭夫于城，城为之崩，自以无亲，赴淄而薨。</p>
              <p align="center"><b>楚平伯嬴</b></p>
              <p>　　伯嬴者，秦穆公之女，楚平王之夫人，昭王之母也。当昭王时，楚与吴为伯莒之战。吴胜楚，遂入至郢。昭王亡，吴王阖闾尽妻其后宫。次至伯嬴，伯嬴持刃曰：&quot;妾闻：天子者，天下之表也。公侯者，一国之仪也。天子失制则天下乱，诸侯失节则其国危。夫妇之道，固人伦之始，王教之端。是以明王之制，使男女不亲授，坐不同席，食不共器，殊椸枷，异巾栉，所以施之也。若诸侯外淫者绝，卿大夫外淫者放，士庶人外淫者宫割。夫然者，以为仁失可复以义，义失可复以礼。男女之丧，乱亡兴焉。夫造乱亡之端，公侯之所绝，天子之所诛也。今君王弃仪表之行，纵乱亡之欲，犯诛绝之事，何以行令训民！且妾闻，生而辱，不若死而荣。若使君王弃其仪表，则无以临国。妾有淫端，则无以生世。壹举而两辱，妾以死守之，不敢承命。且凡所欲妾者，为乐也。近妾而死，何乐之有？如先杀妾，又何益于君王？&quot;于是吴王惭，遂退舍。伯嬴与其保阿闭永巷之门，皆不释兵。三旬，秦救至，昭王乃复矣。君子谓伯嬴勇而精壹。诗曰：&quot;莫莫葛累，施于条枚，岂弟君子，求福不回。&quot;此之谓也。</p>
              <p>　　颂曰：阖闾胜楚，入厥宫室，尽妻后宫，莫不战栗，伯嬴自守，坚固专一，君子美之，以为有节。</p>
              <p align="center"><b>楚昭贞姜</b></p>
              <p>　　贞姜者，齐侯之女，楚昭王之夫人也。王出游，留夫人渐台之上而去。王闻江水大至，使使者迎夫人，忘持符，使者至，请夫人出，夫人曰：&quot;王与宫人约令，召宫人必以符。今使者不持符，妾不敢从使者行。&quot;使者曰：&quot;今水方大至，还而取符，则恐后矣。&quot;夫人曰：&quot;妾闻之：贞女之义不犯约，勇者不畏死，守一节而已。妾知从使者必生，留必死。然弃约越义而求生，不若留而死耳。&quot;于是使者反取符，还则水大至，台崩，夫人流而死。王曰：&quot;嗟夫！守义死节，不为苟生，处约持信，以成其贞。&quot;乃号之曰贞姜。君子谓贞姜有妇节。诗云：&quot;淑人君子，其仪不忒。&quot;此之谓也。</p>
              <p>　　颂曰：楚昭出游，留姜渐台，江水大至，无符不来，夫人守节，流死不疑，君子序焉，上配伯姬。</p>
              <p align="center"><b>楚白贞姬</b></p>
              <p>　　贞姬者，楚白公胜之妻也。白公死，其妻纺绩不嫁。吴王闻其美且有行，使大夫持金百镒、白璧一双以聘焉，以辎軿三十乘迎之，将以为夫人。大夫致币，白妻辞之曰：&quot;白公生之时，妾幸得充后宫，执箕帚，掌衣履，拂枕席，托为妃匹。白公不幸而死，妾愿守其坟墓，以终天年。今王赐金璧之聘。夫人之位，非愚妾之所闻也。且夫弃义从欲者，污也。见利忘死者，贪也。夫贪污之人，王何以为哉！妾闻之：'忠臣不借人以力，贞女不假人以色。'岂独事生若此哉，于死者亦然。妾既不仁，不能从死，今又去而嫁，不亦太甚乎！&quot;遂辞聘而不行。吴王贤其守节有义，号曰楚贞姬。君子谓贞姬廉洁而诚信。夫任重而道远，仁以为己任，不亦重乎！死而后已，不亦远乎！诗云：&quot;彼美孟姜，德音不忘。&quot;此之谓也。</p>
              <p>　　颂曰：白公之妻，守寡纺绩，吴王美之，聘以金璧，妻操固行，虽死不易，君子大之，美其嘉绩。</p>
              <p align="center"><b>卫宗二顺</b></p>
              <p>　　卫宗二顺者，卫宗室灵王之夫人及其傅妾也。秦灭卫君角，封灵王世家，使奉其祀。灵王死，夫人无子而守寡，傅妾有子。傅妾事夫人八年不衰，供养愈谨。夫人谓傅妾曰：&quot;孺子养我甚谨。子奉祭祀而妾事我，我不聊也。且吾闻主君之母不妾事人。今我无子，于礼，斥绌之人也，而得留以尽其节，是我幸也。今又烦孺子不改故节，我甚内惭。吾愿出居外，以时相见，我甚便之。&quot;傅妾泣而对曰：&quot;夫人欲使灵氏受三不祥耶！公不幸早终，是一不祥也。夫人无子而婢妾有子，是二不祥也。夫人欲出居外，使婢子居内，是三不祥也。妾闻忠臣事君无怠倦时，孝子养亲患无日也。妾岂敢以小贵之故变妾之节哉！供养固妾之职也。夫人又何勤乎！&quot;夫人曰：&quot;无子之人而辱主君之母，虽子欲尔，众人谓我不知礼也。吾终愿居外而已。&quot;傅妾退而谓其子曰：&quot;吾闻君子处顺，奉上下之仪，修先古之礼，此顺道也。今夫人难我，将欲居外，使我居内，此逆也。处逆而生，岂若守顺而死哉！&quot;遂欲自杀。其子泣而止之，不听。夫人闻之惧，遂许傅妾留，终年供养不衰。君子曰：&quot;二女相让，亦诚君子。可谓行成于内，而名立于后世矣。&quot;诗云：&quot;我心匪石，不可转也。&quot;此之谓也。</p>
              <p>　　颂曰：卫宗二顺，执行咸固，妾子虽代，供养如故，主妇惭让，请求出舍，终不肯听，礼甚闲暇。</p>
              <p align="center"><b>鲁寡陶婴</b></p>
              <p>　　陶婴者，鲁陶门之女也。少寡，养幼孤，无强昆弟，纺绩为产。鲁人或闻其义，将求焉。婴闻之，恐不得免，作歌，明己之不更二也。其歌曰：&quot;悲黄鹄之早寡兮，七年不双。宛鵛独宿兮，不与众同。夜半悲鸣兮，想其故雄。天命早寡兮，独宿何伤。寡妇念此兮，泣下数行。呜呼悲兮，死者不可忘。飞鸟尚然兮，况于贞良。虽有贤雄兮，终不重行。&quot;鲁人闻之曰：&quot;斯女不可得已。&quot;遂不敢复求。婴寡，终身不改。君子谓陶婴贞壹而思。诗云：&quot;心之忧兮，我歌且谣。&quot;此之谓也。</p>
              <p>　　颂曰：陶婴少寡，纺绩养子，或欲取焉，乃自修理，作歌自明，求者乃止，君子称扬，以为女纪。</p>
              <p align="center"><b>梁寡高行</b></p>
              <p>　　高行者，梁之寡妇也。其为人荣于色而美于行。夫死早，寡不嫁。梁贵人多争欲取之者，不能得。梁王闻之，使相聘焉。高行曰：&quot;妾夫不幸早死，先狗马填沟壑，妾宜以身荐其棺椁。守养其幼孤，曾不得专意。贵人多求妾者，幸而得免，今王又重之。妾闻：'妇人之义，一往而不改，以全贞信之节。'今忘死而趋生，是不信也。见贵而忘贱，是不贞也。弃义而从利，无以为人。&quot;乃援镜持刀以割其鼻曰：&quot;妾已刑矣。所以不死者，不忍幼弱之重孤也。王之求妾者，以其色也。今刑余之人，殆可释矣。&quot;于是相以报，王大其义，高其行，乃复其身，尊其号曰高行。君子谓高行节礼专精。诗云：&quot;谓予不信，有如皎日。&quot;此之谓也。</p>
              <p>　　颂曰：高行处梁，贞专精纯，不贪行贵，务在一信，不受梁聘，劓鼻刑身，君子高之，显示后人。</p>
              <p align="center"><b>陈寡孝妇</b></p>
              <p>　　孝妇者，陈之少寡妇也。年十六而嫁，未有子。其夫当行戍，夫且行时，属孝妇曰：&quot;我生死未可知。幸有老母，无他兄弟，备吾不还，汝肯养吾母乎？&quot;妇应曰：&quot;诺。&quot;夫果死不还。妇养姑不衰，慈爱愈固。纺绩以为家业，终无嫁意。居丧三年，其父母哀其年少无子而早寡也，将取而嫁之，孝妇曰：&quot;妾闻之：'信者人之干也，义者行之节也。'妾幸得离襁褓，受严命而事夫。夫且行时，属妾以其老母，既许诺之。夫受人之托，岂可弃哉！弃托不信，背死不义，不可也。&quot;母曰：&quot;吾怜汝少年早寡也。&quot;孝妇曰：&quot;妾闻：'宁载于义而死，不载于地而生。'且夫养人老母而不能卒，许人以诺而不能信，将何以立于世！夫为人妇，固养其舅姑者也。夫不幸先死，不得尽为人子之礼。今又使妾去之，莫养老母。是明夫之不肖而着妾之不孝。不孝不信且无义，何以生哉！&quot;因欲自杀，其父母惧而不敢嫁也，遂使养其姑二十八年。姑年八十四，寿乃尽，卖其田宅以葬之，终奉祭祀。淮阳太守以闻，汉孝文皇帝高其义，贵其信，美其行，使使者赐之黄金四十斤，复之终身，号曰孝妇。君子谓孝妇备于妇道。诗云：&quot;匪直也人，秉心塞渊。&quot;此之谓也。</p>
              <p>　　颂曰：孝妇处陈，夫死无子，妣将嫁之，终不听母，专心养姑，一醮不改，圣王嘉之，号曰孝妇。</p>
            </td>
          </tr>
        </table>
        <br>
        <table width="580" cellspacing="0" cellpadding="0" border="0">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href="03.htm">上一卷</a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href="05.htm">下一卷</a></div>
                  </td>
                </tr>
              </table>
              <p align=center>□ 作者：佚名
              <hr width="80%" noshade size="2">
              <p align=center>本书由“<a href="http://www.eshunet.com/">E书时空</a>”免费制作； 
                <br>
                想要更多的免费电子图书，请光临 <br>
                <a href="http://www.eshunet.com/">http://www.eshunet.com/</a></p>
              <p align=center>&nbsp;</p>
            </td>
          </tr>
        </table>
        
      </td>
      <td width="68" background="rightbg.jpg" valign="bottom"><img src="bot2.jpg" width="68" height="112"></td>
    </tr>
  </table>
</div>
</body>
</html>
