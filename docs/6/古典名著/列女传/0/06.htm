<html>
<head>
<title>卷之六　辩通传</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0" background="bg.jpg">
    <tr> 
      <td width="49" align="center" valign="top" background="leftbg.jpg"><img src="title.jpg" width="49" height="121"><img src="last.jpg" width="49" height="90" usemap="#Map" border="0"><map name="Map"><area shape="rect" coords="8,2,39,89" href="05.htm"></map><img src="content.jpg" width="49" height="119" usemap="#Map2" border="0"><map name="Map2"><area shape="rect" coords="7,15,39,108" href="content.htm"></map><img src="next.jpg" width="49" height="85" usemap="#Map3" border="0"><map name="Map3"><area shape="rect" coords="9,2,39,83" href="07.htm"></map></td>
      <td background="bot1.jpg" style="background-repeat: no-repeat; background-position: right bottom" align="center" valign="top"> 
        <p>&nbsp;</p><table width="580" cellspacing="0" cellpadding="0" border="0">
          <tr> 
            <td> 
              <p align="center" class="h">卷之六　辩通传 </p>
            </td>
          </tr>
        </table>
        <br>
        <table width="580" border="0" cellspacing="0" cellpadding="0">
          <tr> 
            <td>
              <p align="center"><b>齐管妾婧</b></p>
              <p>　　妾婧者，齐相管仲之妾也。宁戚欲见桓公，道无从，乃为人仆。将车宿齐东门之外，桓公因出，宁戚击牛角而商歌，甚悲，桓公异之，使管仲迎之，宁戚称曰：&quot;浩浩乎白水！&quot;管仲不知所谓，不朝五日，而有忧色，其妾婧进曰：&quot;今君不朝五日而有忧色，敢问国家之事耶？君之谋也？&quot;管仲曰：&quot;非汝所知也。&quot;婧曰：&quot;妾闻之也，毋老老，毋贱贱，毋少少，毋弱弱。&quot;管仲曰：&quot;何谓也？&quot;&quot;昔者太公望年七十，屠牛于朝歌市，八十为天子师，九十而封于齐。由是观之，老可老邪？夫伊尹，有■氏之媵臣也。汤立以为三公，天下之治太平。由是观之，贱可贱邪？皋子生五岁而赞禹。由是观之，少可少邪？駃騠生七日而超其母。由是观之，弱可弱邪？&quot;于是管仲乃下席而谢曰：&quot;吾请语子其故。昔日，公使我迎宁戚，宁戚曰：'浩浩乎白水！'吾不知其所谓，是故忧之。&quot;其妾笑曰：&quot;人已语君矣，君不知识邪？古有白水之诗。诗不云乎：'浩浩白水，鯈鯈之鱼，君来召我，我将安居，国家未定，从我焉如。'此宁戚之欲得仕国家也。&quot;管仲大悦，以报桓公。桓公乃修官府，齐戒五日，见宁子，因以为佐，齐国以治。君子谓妾婧为可与谋。诗云：&quot;先民有言，询于刍荛。&quot;此之谓也。</p>
              <p>　　颂曰：桓遇宁戚，命管迎之，宁戚白水，管仲忧疑，妾进问焉，为说其诗，管嘉报公，齐得以治。</p>
              <p align="center"><b>楚江乙母</b></p>
              <p>　　楚大夫江乙之母也。当恭王之时，乙为郢大夫。有入王宫中盗者，令尹以罪乙，请于王而绌之。处家无几何，其母亡布八寻，乃往言于王曰：&quot;妾夜亡布八寻，令尹盗之。&quot;王方在小曲之台，令尹侍焉。王谓母曰：&quot;令尹信盗之，寡人不为其富贵而不行法焉。若不盗而诬之，楚国有常法。&quot;母曰：&quot;令尹不身盗之也，乃使人盗之。&quot;王曰：&quot;其使人盗柰何？&quot;对曰：&quot;昔孙叔敖之为令尹也，道不拾遗，门不闭关，而盗贼自息。今令尹之治也，耳目不明，盗贼公行，是故使盗得盗妾之布，是与使人盗何以异也？&quot;王曰：&quot;令尹在上，寇盗在下，令尹不知有何罪焉？&quot;母曰：&quot;吁，何大王之言过也！昔日妾之子为郢大夫，有盗王宫中之物者，妾子坐而绌，妾子亦岂知之哉！然终坐之，令尹独何人，而不以是为过也？昔者周武王有言曰：'百姓有过，在予一人。'上不明则下不治，相不贤则国不宁。所谓国无人者，非无人也，无理人者也。王其察之。&quot;王曰：&quot;善。非徒讥令尹，又讥寡人。&quot;命吏偿母之布，因赐金十镒，母让金布曰：&quot;妾岂贪货而干大王哉，怨令尹之治也。&quot;遂去，不肯受。王曰：&quot;母智若此，其子必不愚。&quot;乃复召江乙而用之。君子谓乙母善以微喻。诗云：&quot;猷之未远，是用大谏。&quot;此之谓也。</p>
              <p>　　颂曰：江乙失位，乙母动心，既归家处，亡布八寻，指责令尹，辞甚有度，王复用乙，赐母金布。</p>
              <p align="center"><b>晋弓工妻</b></p>
              <p>　　弓工妻者，晋繁人之女也。当平公之时，使其夫为弓，三年乃成。平公引弓而射，不穿一札。平公怒，将杀弓人。弓人之妻请见曰：&quot;繁人之子，弓人之妻也。愿有谒于君。&quot;平公见之，妻曰：&quot;君闻昔者公刘之行乎？羊牛践葭苇，恻然为民痛之。恩及草木，岂欲杀不辜者乎！秦穆公，有盗食其骏马之肉，反饮之以酒。楚庄王臣援其夫人之衣，而绝缨与饮大乐。此三君者，仁着于天下，卒享其报，名垂至今。昔帝尧茅茨不翦，采椽不斲，土阶三等，犹以为为之者劳，居之者逸也。今妾之夫，治造此弓，其为之亦劳矣。其干生于太山之阿，一日三睹阴，三睹阳。傅以燕牛之角，缠以荆麋之筋，餬以河鱼之胶。此四者，皆天下之妙选也，而君不能以穿一札，是君之不能射也，而反欲杀妾之夫，不亦谬乎！妾闻射之道，左手如拒石，右手如附枝，右手发之，左手不知，此盖射之道也。平公以其言为仪而射，穿七札，繁人之夫立得出，而赐金三镒。君子谓弓工妻可与处难。诗曰：&quot;敦弓既坚，舍矢既钧。&quot;言射有法也。</p>
              <p>　　颂曰：晋平作弓，三年乃成，公怒弓工，将加以刑，妻往说公，陈其干材，列其劳苦，公遂释之。</p>
              <p align="center"><b>齐伤槐女</b></p>
              <p>　　齐伤槐女者，伤槐衍之女也，名婧。景公有所爱槐，使人守之，植木悬之，下令曰：&quot;犯槐者刑，伤槐者死。&quot;于是衍醉而伤槐。景公闻之曰：&quot;是先犯我令。&quot;使吏拘之，且加罪焉。婧惧，乃造于相晏子之门曰：&quot;贱妾不胜其欲，愿得备数于下。&quot;晏子闻之，笑曰：&quot;婴其有淫色乎，何为老而见奔？殆有说内之至哉！&quot;既入门，晏子望见之曰：&quot;怪哉，有深忧！&quot;进而问焉，对曰：&quot;妾父衍，幸得充城郭为公民。见阴阳不调，风雨不时，五谷不滋之故，祷祠于名山神水。不胜曲糱之味，先犯君令，醉至于此，罪故当死。妾闻明君之莅国也，不损禄而加刑，又不以私恚害公法，不为六畜伤民人，不为野草伤禾苗。昔者宋景公之时，大旱三年不雨，召太卜而卜之曰：'当以人祀之。'景公乃降堂北面稽首曰：'吾所以请雨者，乃为吾民也，今必当以人祀，寡人请自当之。'言未卒，天大雨，方千里。所以然者何也？以能顺天慈民也。今吾君树槐，令犯者死。欲以槐之故杀婧之父，孤妾之身，妾恐伤执政之法而害明君之义也。邻国闻之，皆谓君爱树而贱人，其可乎！&quot;晏子惕然而悟。明日，朝，谓景公曰：&quot;婴闻之，穷民财力谓之暴；崇玩好，威严令谓之逆；刑杀不正，谓之贼。夫三者，守国之大殃也。今君穷民财力，以美饮食之具，繁钟鼓之乐，极宫室之观，行暴之大者也。崇玩好，威严令，是逆民之明者也。犯槐者刑，伤槐者死。刑杀不正，贼民之深者也。&quot;公曰：&quot;寡人敬受命。&quot;晏子出，景公实时命罢守槐之役，拔植悬之木，废伤槐之法，出犯槐之囚。君子曰：&quot;伤槐女能以辞免。&quot;诗云：&quot;是究是图，亶其然乎！&quot;此之谓也。</p>
              <p>　　颂曰：景公爱槐，民醉折伤，景公将杀，其女悼惶，奔告晏子，称说先王，晏子为言，遂免父殃。</p>
              <p align="center"><b>楚野辨女</b></p>
              <p>　　楚野辨女者，昭氏之妻也。郑简公使大夫聘于荆，至于狭路，有一妇人乘车，与大夫遇，毂击而折大夫车轴，大夫怒，将执而鞭之，妇人曰：&quot;妾闻君子不迁怒，不贰过。今于狭路之中，妾已极矣，而子大夫之仆不肯少引，是以败子大夫之车，而反执妾，岂不迁怒哉！既不怒仆，而反怒妾，岂不贰过哉！周书曰：'毋侮鳏寡，而畏高明。'今子列大夫而不为之表，而迁怒贰过，释仆执妾，轻其微弱，岂可谓不侮鳏寡乎！吾鞭则鞭耳，惜子大夫之丧善也！大夫惭而无以应，遂释之，而问之，对曰：&quot;妾楚野之鄙人也。&quot;大夫曰：&quot;盍从我于郑乎？&quot;对曰：&quot;既有狂夫，昭氏在内矣。&quot;遂去。君子曰：&quot;辨女能以辞免。诗云：&quot;惟号斯言，有伦有脊。&quot;此之谓也。</p>
              <p>　　颂曰：辨女独乘，遇郑使者，郑使折轴，执女忿怒，女陈其冤，亦有其序，郑使惭去，不敢谈语。</p>
              <p align="center"><b>阿谷处女</b></p>
              <p>　　阿谷处女者，阿谷之隧浣者也。孔子南游，过阿谷之隧，见处子佩璜而浣，孔子谓子贡曰：&quot;彼浣者其可与言乎？&quot;抽觞以授子贡曰：&quot;为之辞以观其志。&quot;子贡曰：&quot;我北鄙之人也。自北徂南，将欲之楚，逢天之暑，我思谭谭，愿乞一饮，以伏我心。&quot;处子曰：&quot;阿谷之隧，隐曲之地，其水一清一浊，流入于海，欲饮则饮，何问乎婢子？&quot;授子贡觞，迎流而挹之，投而弃之，从流而挹之，满而溢之，跪置沙上，曰：&quot;礼不亲授。&quot;子贡还报其辞。孔子曰：&quot;丘已知之矣。抽琴去其轸，以授子贡曰：&quot;为之辞。&quot;子贡往曰：&quot;向者闻子之言，穆如清风，不拂不寤，私复我心，有琴无轸，愿借子调其音。&quot;处子曰：&quot;我鄙野之人也。陋固无心，五音不知，安能调琴？&quot;子贡以报孔子，孔子曰：&quot;丘已知之矣。过贤则宾。&quot;抽絺绤五两以授子贡曰：&quot;为之辞。&quot;子贡往曰：&quot;吾北鄙之人也。自北徂南，将欲之楚，有絺绤五两，非敢以当子之身也，愿注之水旁。&quot;处子曰：&quot;行客之人，嗟然永久，分其资财，弃于野鄙，妾年甚少，何敢受子。子不早命，窃有狂夫名之者矣。&quot;子贡以告孔子，孔子曰：&quot;丘已知之矣。斯妇人达于人情而知礼。&quot;诗云：&quot;南有乔木，不可休息，汉有游女，不可求思。&quot;此之谓也。</p>
              <p>　　颂曰：孔子出游，阿谷之南，异其处子，欲观其风，子贡三反，女辞辨深，子曰达情，知礼不淫。</p>
              <p align="center"><b>赵津女娟</b></p>
              <p>　　赵津女娟者，赵河津吏之女，赵简子之夫人也。初简子南击楚，与津吏期，简子至，津吏醉卧，不能渡，简子怒，欲杀之，娟惧，持楫而走，简子曰：&quot;女子走何为？&quot;对曰：&quot;津吏息女。妾父闻主君东渡不测之水，恐风波之起，水神动骇，故祷祠九江三淮之神，供具备礼，御厘受福，不胜巫祝，杯酌余沥，醉至于此。君欲杀之，妾愿以鄙躯易父之死。&quot;简子曰：&quot;非女之罪也。&quot;娟曰：&quot;主君欲因其醉而杀之，妾恐其身之不知痛，而心不知罪也。若不知罪杀之，是杀不辜也。愿醒而杀之，使知其罪。&quot;简子曰：&quot;善。&quot;遂释不诛。简子将渡，用楫者少一人，娟攘卷掺楫而请，曰：&quot;妾居河济之间，世习舟楫之事，愿备员持楫。&quot;简子曰：&quot;不谷将行，选士大夫，齐戒沐浴，义不与妇人同舟而渡也。&quot;娟对曰：&quot;妾闻昔者汤伐夏，左骖骊，右骖牝靡，而遂放桀。武王伐殷，左骖牝骐，右骖牝●，而遂克纣，至于华山之阳。主君不欲渡则已，与妾同舟，又何伤乎？&quot;简子悦，遂与渡，中流为简子发河激之歌，其辞曰：&quot;升彼阿兮面观清，水扬波兮查冥冥，祷求福兮醉不醒，诛将加兮妾心惊，罚既释兮渎乃清，妾持楫兮操其维，蛟龙助兮主将归，呼来棹兮行勿疑。&quot;简子大悦曰：&quot;昔者不谷梦娶妻，岂此女乎？&quot;将使人祝祓，以为夫人。娟乃再拜而辞曰：&quot;夫妇人之礼，非媒不嫁。严亲在内，不敢闻命。&quot;遂辞而去。简子归，乃纳币于父母，而立以为夫人。君子曰：&quot;女娟通达而有辞。&quot;诗云：&quot;来游来歌，以矢其音。&quot;此之谓也。</p>
              <p>　　颂曰：赵简渡河，津吏醉荒，将欲加诛，女娟恐惶，操楫进说，父得不丧，维久难蔽，终遂发扬。</p>
              <p align="center"><b>赵佛肸母</b></p>
              <p>　　赵佛肸母者，赵之中牟宰佛肸之母也。佛肸以中牟叛。赵之法，以城叛者，身死家收。佛肸之母将论，自言曰：&quot;我死不当。&quot;士长问其故，母曰：&quot;为我通于主君，乃言；不通，则老妇死而已。&quot;士长为之言于襄子，襄子出，问其故，母曰：&quot;不得见主君则不言。&quot;于是襄子见而问之曰：&quot;不当死何也？&quot;母曰：&quot;妾之当死亦何也？&quot;襄子曰：&quot;而子反。&quot;母曰：&quot;子反，母何为当死？&quot;襄子曰：&quot;母不能教子，故使至于反，母何为不当死也？&quot;母曰：&quot;吁，以主君杀妾为有说也，乃以母无教邪！妾之职尽久矣，此乃在于主君。妾闻子少而慢者，母之罪也。长而不能使者，父之罪也。今妾之子少而不慢，长又能使，妾何负哉！妾闻之，子少则为子，长则为友，夫死从子，妾能为君长子，君自择以为臣，妾之子与在论中，此君之臣，非妾之子。君有暴臣，妾无暴子，是以言妾无罪也。襄子曰：&quot;善，夫佛肸之反，寡人之罪也。&quot;遂释之。君子曰：&quot;佛肸之母，一言而发襄子之意，使行不迁怒之德，以免其身。&quot;诗云：&quot;既见君子，我心写兮。&quot;此之谓也。</p>
              <p>　　颂曰：佛肸既叛，其母任理，将就于论，自言襄子，陈列母职，子长在君，襄子说之，遂释不论。</p>
              <p align="center"><b>齐威虞姬</b></p>
              <p>　　虞姬者，名娟之，齐威王之姬也。威王即位，九年不治，委政大臣，诸侯并侵之。其佞臣周破胡专权擅势，嫉贤妒能，即墨大夫贤，而日毁之，阿大夫不肖，反日誉之。虞姬谓王曰：&quot;破胡，谗谀之臣也，不可不退。齐有北郭先生者，贤明有道，可置左右。&quot;破胡闻之，乃恶虞姬曰：&quot;其幼弱在于闾巷之时，尝与北郭先生通。&quot;王疑之，乃闭虞姬于九层之台，而使有司即穷验问，破胡赂执事者，使竟其罪，执事者诬其辞而上之，王视其辞，不合于意，乃召虞姬而自问焉，虞姬对曰：&quot;妾娟之幸得蒙先人之遗体，生于天壤之闲，去蓬庐之下，侍明王之燕，泥附王着，荐床蔽席，供执埽除，掌奉汤沐，至今十余年矣。惓惓之心，冀幸补一言，而为邪臣所挤，湮于百重之下，不意大王乃复见而与之语。妾闻玉石坠泥不为污，柳下覆寒，女不为乱。积之于素雅，故不见疑也。经瓜田不蹑履，过李园不正冠，妾不避，此罪一也。既陷难中，有司受赂，听用邪人，卒见覆冒，不能自明。妾闻寡妇哭城，城为之崩。亡士叹市，市为之罢。诚信发内，感动城市。妾之冤明于白日，虽独号于九层之内，而众人莫为豪厘，此妾之罪二也。既有污名，而加此二罪，义固不可以生。所以生者，为莫白妾之污名也。且自古有之，伯奇放野，申生被患。孝顺至明，反以为残。妾既当死，不复重陈，然愿戒大王，群臣为邪，破胡最甚。王不执政，国殆危矣。于是王大寤，出虞姬，显之于朝市，封即墨大夫以万户，烹阿大夫与周破胡。遂起兵收故侵地，齐国震惧，人知烹阿大夫，不敢饰非，务尽其职，齐国大治。君子谓虞姬好善。诗云：&quot;既见君子，我心则降。&quot;此之谓也。</p>
              <p>　　颂曰：齐国惰政，不治九年，虞姬讥刺，反害其身，姬列其事，上指皇天，威王觉寤，卒距强秦。</p>
              <p align="center"><b>齐钟离春</b></p>
              <p>　　钟离春者，齐无盐邑之女，宣王之正后也。其为人极丑无双，臼头，深目，长壮，大节，卬鼻，结喉，肥项，少发，折腰，出胸，皮肤若漆。行年四十，无所容入，衒嫁不雠，流弃莫执。于是乃拂拭短褐，自诣宣王，谓谒者曰：&quot;妾齐之不雠女也。闻君王之圣德，愿备后宫之埽除，顿首司马门外，唯王幸许之。&quot;谒者以闻，宣王方置酒于渐台，左右闻之，莫不掩口大笑曰：&quot;此天下强颜女子也，岂不异哉！&quot;于是宣王乃召见之，谓曰：&quot;昔者先王为寡人娶妃匹，皆已备有列位矣。今夫人不容于乡里布衣，而欲干万乘之主，亦有何奇能哉？&quot;钟离春对曰：&quot;无有。特窃慕大王之美义耳。&quot;王曰：&quot;虽然，何善？&quot;良久曰：&quot;窃尝善隐。&quot;宣王曰：&quot;隐固寡人之所愿也，试一行之。&quot;言未卒，忽然不见。宣王大惊，立发隐书而读之，退而推之，又未能得。明日，又更召而问之，不以隐对，但扬目衔齿，举手拊膝，曰：&quot;殆哉殆哉！&quot;如此者四。宣王曰：&quot;愿遂闻命。&quot;钟离春对曰：&quot;今大王之君国也，西有衡秦之患，南有强楚之雠，外有二国之难。内聚奸臣，众人不附。春秋四十，壮男不立，不务众子而务众妇。尊所好，忽所恃。一旦山陵崩弛，社稷不定，此一殆也。渐台五重，黄金白玉，琅玕笼疏翡翠珠玑，幕络连饰，万民罢极，此二殆也。贤者匿于山林，谄谀强于左右，邪伪立于本朝，谏者不得通入，此三殆也。饮酒沈湎，以夜继昼，女乐俳优，纵横大笑。外不修诸侯之礼，内不秉国家之治，此四殆也。故曰殆哉殆哉。&quot;于是宣王喟然而叹曰：&quot;痛乎无盐君之言！乃今一闻。&quot;于是拆渐台，罢女乐，退谄谀，去雕琢，选兵马，实府库，四辟公门，招进直言，延及侧陋。卜择吉日，立太子，进慈母，拜无盐君为后。而齐国大安者，丑女之力也。君子谓钟离春正而有辞。诗云：&quot;既见君子，我心则喜。&quot;此之谓也。</p>
              <p>　　颂曰：无盐之女，干说齐宣，分别四殆，称国乱烦，宣王从之，四辟公门，遂立太子，拜无盐君。</p>
              <p align="center"><b>齐宿瘤女</b></p>
              <p>　　宿瘤女者，齐东郭采桑之女，闵王之后也。项有大瘤，故号曰宿瘤。初，闵王出游，至东郭，百姓尽观，宿瘤女采桑如故，王怪之，召问曰：&quot;寡人出游，车骑甚众，百姓无少长皆弃事来观，汝采桑道旁，曾不一视，何也？&quot;对曰：&quot;妾受父母教采桑，不受教观大王。&quot;王曰：&quot;此奇女也，惜哉宿瘤！&quot;女曰：&quot;婢妾之职，属之不二，予之不忘，中心谓何，宿瘤何伤？&quot;王大悦之曰：&quot;此贤女也。&quot;命后车载之，女曰：&quot;赖大王之力，父母在内，使妾不受父母之教，而随大王，是奔女也，大王又安用之？&quot;王大惭，曰：&quot;寡人失之。&quot;又曰：&quot;贞女一礼不备，虽死不从。&quot;于是王遣归，使使者加金百镒，往聘迎之，父母惊惶，欲洗沐，加衣裳，女曰：&quot;如是见王，则变容更服，不见识也，请死不往。&quot;于是如故，随使者，闵王归见诸夫人，告曰：&quot;今日出游，得一圣女，今至斥汝属矣。&quot;诸夫人皆怪之，盛服而卫，迟其至也，宿瘤，骇，宫中诸夫人皆掩口而笑，左右失貌，不能自止，王大惭曰：&quot;且无笑不饰耳。夫饰与不饰，固相去十百也。&quot;女曰：&quot;夫饰与不饰，相去千万，尚不足言，何独十百也！&quot;王曰：&quot;何以言之？&quot;对曰：&quot;性相近，习相远也。昔者尧舜桀纣，俱天子也。尧舜自饰以仁义，虽为天子，安于节俭，茅茨不翦，采椽不斲，后宫衣不重采，食不重味。至今数千岁，天下归善焉。桀纣不自饰以仁义，习为苛文，造为高台深池，后宫蹈绮縠，弄珠玉，意非有餍时也。身死国亡，为天下笑，至今千余岁，天下归恶焉。由是观之，饰与不饰，相去千万，尚不足言，何独十百也。&quot;于是诸夫人皆大惭，闵王大感，立瘤女以为后。出令卑宫室，填池泽，损膳减乐，后宫不得重采。期月之间，化行邻国，诸侯朝之，侵三晋，惧秦楚，立帝号。闵王至于此也，宿瘤女有力焉。及女死之后，燕遂屠齐，闵王逃亡，而弒死于外。君子谓宿瘤女通而有礼。诗云：&quot;菁菁者莪，在彼中阿，既见君子，乐且有仪。&quot;此之谓也。</p>
              <p>　　颂曰：齐女宿瘤，东郭采桑，闵王出游，不为变常，王召与语，谏辞甚明，卒升后位，名声光荣。</p>
              <p align="center"><b>齐孤逐女</b></p>
              <p>　　孤逐女者，齐即墨之女，齐相之妻也。初，逐女孤无父母，状甚丑，三逐于乡，五逐于里，过时无所容。齐相妇死，逐女造襄王之门，而见谒者曰：&quot;妾三逐于乡，五逐于里，孤无父母，摈弃于野，无所容止，愿当君王之盛颜，尽其愚辞。&quot;左右复于王，王辍食吐哺而起。左右曰：&quot;三逐于乡者，不忠也；五逐于里者，少礼也。不忠少礼之人，王何为遽？&quot;王曰：&quot;子不识也。夫牛鸣而马不应，非不闻牛声也，异类故也。此人必有与人异者矣。遂见与之语三日。始一日，曰：&quot;大王知国之柱乎？&quot;王曰：&quot;不知也。&quot;逐女曰：&quot;柱，相国是也。夫柱不正则栋不安，栋不安则榱橑堕，则屋几覆矣。王则栋矣，庶民榱橑也，国家屋也。夫屋坚与不坚，在乎柱。国家安与不安，在乎相。今大王既有明知，而国相不可不审也。&quot;王曰：&quot;诺。&quot;其二日，王曰：&quot;吾国相奚若？&quot;对曰：&quot;王之国相，比目之鱼也，外比内比，然后能成其事，就其功。&quot;王曰：&quot;何谓也？&quot;逐女对曰：&quot;明其左右，贤其妻子，是外比内比也。&quot;其三日，王曰：&quot;吾相其可易乎？&quot;逐女对曰：&quot;中才也，求之未可得也。如有过之者，何为不可也？今则未有。妾闻明王之用人也，推一而用之。故楚用虞邱子，而得孙叔敖；燕用郭隗，而得乐毅。大王诚能厉之，则此可用矣。&quot;王曰：&quot;吾用之柰何？&quot;逐女对曰：&quot;昔者齐桓公尊九九之人，而有道之士归之。越王敬螳蜋之怒，而勇士死之。叶公好龙，而龙为暴下。物之所征，固不须顷。&quot;王曰：&quot;善。&quot;遂尊相，敬而事之，以逐女妻之。居三日，四方之士多归于齐，而国以治。诗云：&quot;既见君子，并坐鼓瑟。&quot;此之谓也。</p>
              <p>　　颂曰：齐逐孤女，造襄王门，女虽五逐，王犹见焉，谈国之政，亦甚有文，与语三日，遂配相君。</p>
              <p align="center"><b>楚处庄侄</b></p>
              <p>　　楚处庄侄者，楚顷襄王之夫人，县邑之女也。初，顷襄王好台榭，出入不时，行年四十，不立太子，谏者蔽塞，屈原放逐，国既殆矣。秦欲袭其国，乃使张仪间之，使其左右谓王曰：&quot;南游于唐，五百里有乐焉。&quot;王将往。是时庄侄年十二，谓其母曰：&quot;王好淫乐，出入不时。春秋既盛，不立太子。今秦又使人重赂左右，以惑我王，使游五百里之外，以观其势。王已出，奸臣必倚敌国而发谋，王必不得反国。侄愿往谏之。&quot;其母曰：&quot;汝婴儿也，安知谏？&quot;不遣，侄乃逃。以缇竿为帜，侄持帜伏南郊道旁，王车至，侄举其帜，王见之而止，使人往问之，使者报曰：&quot;有一女童伏于帜下，愿有谒于王。&quot;王曰：&quot;召之。&quot;侄至，王曰：&quot;女何为者也？&quot;侄对曰：&quot;妾县邑之女也，欲言隐事于王，恐壅阏蔽塞，而不得见闻。大王出游五百里，因以帜见。&quot;王曰：&quot;子何以戒寡人？&quot;侄对曰：&quot;大鱼失水，有龙无尾。墙欲内崩，而王不视。&quot;王曰：&quot;不知也。&quot;侄对曰：&quot;大鱼失水者，王离国五百里也，乐之于前，不思祸之起于后也。有龙无尾者，年既四十，无太子也。国无强辅，必且殆也。墙欲内崩而王不视者，祸乱且成而王不改也。&quot;王曰：&quot;何谓也？&quot;侄曰：&quot;王好台榭，不恤众庶，出入不时，耳目不聪明。春秋四十不立太子，国无强辅，外内崩坏。强秦使人内间王左右，使王不改，日以滋甚，今祸且构。王游于五百里之外，王必遂往，国非王之国也。&quot;王曰：&quot;何也？&quot;侄曰：&quot;王之致此三难也以五患。&quot;王曰：&quot;何谓五患？&quot;侄曰：&quot;宫室相望，城郭阔达，一患也。宫垣衣绣，民人无褐，二患也。奢侈无度，国且虚竭，三患也。百姓饥饿，马有余秣，四患也。邪臣在侧，贤者不达，五患也。王有五患，故及三难。&quot;王曰：&quot;善。&quot;命后车载之，立还反国，门已闭，反者已定，王乃发鄢郢之师以击之，仅能胜之。乃立侄为夫人，位在郑子袖之右，为王陈节俭爱民之事，楚国复强。君子谓庄侄虽违于礼，而终守以正。诗云：&quot;北风其喈，雨雪霏霏，惠而好我，携手同。&quot;归此之谓也。</p>
              <p>　　颂曰：楚处庄侄，虽为女童，以帜见王，陈国祸凶，设王三难，五患累重，王载以归，终卒有功。</p>
              <p align="center"><b>齐女徐吾</b></p>
              <p>　　齐女徐吾者，齐东海上贫妇人也。与邻妇李吾之属会烛，相从夜绩。徐吾最贫，而烛数不属。李吾谓其属曰：&quot;徐吾烛数不属，请无与夜也。&quot;徐吾曰：&quot;是何言与？妾以贫烛不属之故，起常早，息常后，洒埽陈席，以待来者。自与蔽薄，坐常处下。凡为贫烛不属故也。夫一室之中，益一人，烛不为暗，损一人，烛不为明，何爱东壁之余光，不使贫妾得蒙见哀之？恩长为妾役之事，使诸君常有惠施于妾，不亦可乎！&quot;李吾莫能应，遂复与夜，终无后言。君子曰：&quot;妇人以辞不见弃于邻，则辞安可以已乎哉！&quot;诗云：&quot;辞之辑矣，民之协矣。&quot;此之谓也。</p>
              <p>　　颂曰：齐女徐吾，会绩独贫，夜托烛明，李吾绝焉，徐吾自列，辞语甚分，卒得容入，终没后言。</p>
              <p align="center"><b>齐太仓女</b></p>
              <p>　　齐太仓女者，汉太仓令淳于公之少女也，名缇萦。淳于公无男，有女五人。孝文皇帝时，淳于公有罪当刑。是时肉刑尚在，诏狱系长安，当行会逮，公骂其女曰：&quot;生子不生男，缓急非有益。&quot;缇萦自悲泣，而随其父至长安，上书曰：&quot;妾父为吏，齐中皆称廉平，今坐法当刑。妾伤夫死者不可复生，刑者不可复属，虽欲改过自新，其道无由也。妾愿入身为官婢，以赎父罪，使得自新。&quot;书奏，天子怜悲其意，乃下诏曰：&quot;盖闻有虞之时，画衣冠，异章服，以为戮，而民不犯，何其至治也？今法有肉刑五，而奸不止，其咎安在？非朕德薄而教之不明欤？吾甚自媿。夫训道不纯，而愚民陷焉。诗云：'恺悌君子，民之父母。'今人有过，教未施，而刑已加焉。或欲改行为善，而其道无繇。朕甚怜之。夫刑者至断支体，刻肌肤，终身不息，何其痛而不德也！岂称为民父母之意哉！其除肉刑。&quot;自是之后，凿颠者髡，抽胁者笞，刖足者钳。淳于公遂得免焉。君子谓缇萦一言发圣主之意，可谓得事之宜矣。诗云：&quot;辞之怿矣，民之莫矣。&quot;此之谓也。</p>
              <p>　　颂曰：缇萦讼父，亦孔有识，推诚上书，文雅甚备，小女之言，乃感圣意，终除肉刑，以免父事。</p>
            </td>
          </tr>
        </table>
        <br>
        <table width="580" cellspacing="0" cellpadding="0" border="0">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href="05.htm">上一卷</a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href="07.htm">下一卷</a></div>
                  </td>
                </tr>
              </table>
              <p align=center>□ 作者：佚名
              <hr width="80%" noshade size="2">
              <p align=center>本书由“<a href="http://www.eshunet.com/">E书时空</a>”免费制作； 
                <br>
                想要更多的免费电子图书，请光临 <br>
                <a href="http://www.eshunet.com/">http://www.eshunet.com/</a></p>
              <p align=center>&nbsp;</p>
            </td>
          </tr>
        </table>
        
      </td>
      <td width="68" background="rightbg.jpg" valign="bottom"><img src="bot2.jpg" width="68" height="112"></td>
    </tr>
  </table>
</div>
</body>
</html>
