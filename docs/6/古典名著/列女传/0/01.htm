<html>
<head>
<title>卷之一　母仪传</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0" background="bg.jpg">
    <tr> 
      <td width="49" align="center" valign="top" background="leftbg.jpg"><img src="title.jpg" width="49" height="121"><img src="last0.jpg" width="49" height="90" border="0"><img src="content.jpg" width="49" height="119" usemap="#Map2" border="0"><map name="Map2"><area shape="rect" coords="7,15,39,108" href="content.htm"></map><img src="next.jpg" width="49" height="85" usemap="#Map3" border="0"><map name="Map3"><area shape="rect" coords="9,2,39,83" href="02.htm"></map></td>
      <td background="bot1.jpg" style="background-repeat: no-repeat; background-position: right bottom" align="center" valign="top"> 
        <p>&nbsp;</p><table width="580" cellspacing="0" cellpadding="0" border="0">
          <tr> 
            <td> 
              <p align="center" class="h">卷之一　母仪传 </p>
            </td>
          </tr>
        </table>
        <br>
        <table width="580" border="0" cellspacing="0" cellpadding="0">
          <tr> 
            <td>
              <p align="center">　<b>　有虞二妃</b></p>
              <p>　　有虞二妃者，帝尧之二女也。长娥皇，次女英。舜父顽母嚚。父号瞽叟，弟曰象，敖游于嫚，舜能谐柔之，承事瞽叟以孝。母憎舜而爱象，舜犹内治，靡有奸意。四岳荐之于尧，尧乃妻以二女以观厥内。二女承事舜于畎亩之中，不以天子之女故而骄盈怠嫚，犹谦谦恭俭，思尽妇道。瞽叟与象谋杀舜。使涂廪，舜归告二女曰：&quot;父母使我涂廪，我其往。&quot;二女曰：&quot;往哉！&quot;舜既治廪，乃捐阶，瞽叟焚廪，舜往飞出。象复与父母谋，使舜浚井。舜乃告二女，二女曰：&quot;俞，往哉！&quot;舜往浚井，格其出入，从掩，舜潜出。时既不能杀舜，瞽叟又速舜饮酒，醉将杀之，舜告二女，二女乃与舜药浴汪，遂往，舜终日饮酒不醉。舜之女弟系怜之，与二嫂谐。父母欲杀舜，舜犹不怨，怒之不已。舜往于田号泣，日呼旻天，呼父母。惟害若兹，思慕不已。不怨其弟，笃厚不怠。既纳于百揆，宾于四门，选于林木，入于大麓，尧试之百方，每事常谋于二女。舜既嗣位，升为天子，娥皇为后，女英为妃。封象于有庳，事瞽叟犹若初焉。天下称二妃聪明贞仁。舜陟方，死于苍梧，号曰重华。二妃死于江湘之间，俗谓之湘君。君子曰：&quot;二妃德纯而行笃。诗云：&quot;不显惟德，百辟其刑之。&quot;此之谓也。</p>
              <p>　　颂曰：元始二妃，帝尧之女，嫔列有虞，承舜于下，以尊事卑，终能劳苦，瞽叟和宁，卒享福祜。</p>
              <p align="center">　　<b>弃母姜嫄</b></p>
              <p>　　弃母姜嫄者，邰侯之女也。当尧之时，行见巨人迹，好而履之，归而有娠，浸以益大，心怪恶之，卜筮禋祀，以求无子，终生子。以为不祥而弃之隘巷，牛羊避而不践。乃送之平林之中，后伐平林者咸荐之覆之。乃取置寒冰之上，飞鸟伛翼之。姜嫄以为异，乃收以归。因命曰弃。姜嫄之性，清静专一，好种稼穑。及弃长，而教之种树桑麻。弃之性明而仁，能育其教，卒致其名。尧使弃居稷官，更国邰地，遂封弃于邰，号曰后稷。及尧崩，舜即位，乃命之曰：&quot;弃！黎民阻饥，汝居稷，播时百谷。&quot;其后世世居稷，至周文武而兴为天子。君子谓姜嫄静而有化。诗云：&quot;赫赫姜嫄，其德不回，上帝是依。&quot;又曰：&quot;思文后稷，克配彼天，立我烝民。&quot;此之谓也。</p>
              <p>　　颂曰：弃母姜嫄，清静专一，履迹而孕，惧弃于野，鸟兽覆翼，乃复收恤，卒为帝佐，母道既毕。</p>
              <p align="center"><b>契母简狄</b></p>
              <p>　　契母简狄者，有娀氏之长女也。当尧之时，与其妹娣浴于玄丘之水。有玄鸟衔卵，过而坠之。五色甚好，简狄与其妹娣竞往取之。简狄得而含之，误而吞之，遂生契焉。简狄性好人事之治，上知天文，乐于施惠。及契长，而教之理顺之序。契之性聪明而仁，能育其教，卒致其名。尧使为司徒，封之于亳。及尧崩，舜即位，乃敕之曰：&quot;契！百姓不亲，五品不逊，汝作司徒，而敬敷五教在宽。&quot;其后世世居亳，至殷汤兴为天子。君子谓简狄仁而有礼。诗云：&quot;有娀方将，立子生商。又曰：&quot;天命玄鸟，降而生商。&quot;此之谓也。</p>
              <p>　　颂曰：契母简狄，敦仁励翼，吞卵产子，遂自修饰，教以事理，推恩有德，契为帝辅，盖母有力。</p>
              <p align="center"><b>启母涂山</b></p>
              <p>　　启母者，涂山氏长女也。夏禹娶以为妃。既生启，辛壬癸甲，启呱呱泣，禹去而治水，惟荒度土功，三过其家，不入其门。涂山独明教训，而致其化焉。及启长，化其德而从其教，卒致令名。禹为天子，而启为嗣，持禹之功而不殒。君子谓涂山强于教诲。诗云：&quot;厘尔士女，从以孙子。&quot;此之谓也。</p>
              <p>　　颂曰：启母涂山，维配帝禹，辛壬癸甲，禹往敷土，启呱呱泣，母独论序，教训以善，卒继其父。</p>
              <p align="center"><b>汤妃有■</b></p>
              <p>　　汤妃有■者，有妊氏之女也。殷汤娶以为妃，生仲壬外丙，亦明教训，致其功。有妊之妃汤也，统领九嫔，后宫有序，咸无妒媢逆理之人，卒致王功。君子谓妃明而有序。诗云：&quot;窈窕淑女，君子好逑。&quot;言贤女能为君子和好众妾，其有■之谓也。</p>
              <p>　　颂曰：汤妃有■，质行聪明，媵从伊尹，自夏适殷，勤悫治中，九嫔有行，化训内外，亦无愆殃。</p>
              <p align="center"><b>周室三母</b></p>
              <p>　　三母者，大姜、大任、大姒。大姜者，王季之母，有台氏之女。大王娶以为妃。生大伯、仲雍、王季。贞顺率导，靡有过失。大王谋事迁徙，必与。大姜。君子谓大姜广于德教。大任者，文王之母，挚任氏中女也。王季娶为妃。大任之性，端一诚庄，惟德之行。及其有娠，目不视恶色，耳不听淫声，口不出敖言，能以胎教。溲于豕牢，而生文王。文王生而明圣，大任教之，以一而识百，卒为周宗。君子谓大任为能胎教。古者妇人妊子，寝不侧，坐不边，立不跸，不食邪味，割不正不食，席不正不坐，目不视于邪色，耳不听于淫声。夜则令瞽诵诗，道正事。如此，则生子形容端正，才德必过人矣。故妊子之时，必慎所感。感于善则善，感于恶则恶。人生而肖万物者，皆其母感于物，故形音肖之。文王母可谓知肖化矣。大姒者，武王之母，禹后有莘姒氏之女。仁而明道。文王嘉之，亲迎于渭，造舟为梁。及入，大姒思媚大姜、大任，旦夕勤劳，以进妇道。大姒号曰文母，文王治外，文母治内。大姒生十男：长伯邑考、次武王发、次周公旦、次管叔鲜、次蔡叔度、次曹叔振铎、次霍叔武、次成叔处、次康叔封、次聃季载。大姒教诲十子，自少及长，未尝见邪僻之事。及其长，文王继而教之，卒成武王周公之德。君子谓大姒仁明而有德。诗曰：&quot;大邦有子，俔天之妹，文定厥祥，亲迎于渭，造舟为梁，不显其光。&quot;又曰：&quot;大姒嗣徽音，则百斯男。&quot;此之谓也。</p>
              <p>　　颂曰：周室三母，大姜任姒，文武之兴，盖由斯起。大姒最贤，号曰文母。三姑之德，亦甚大矣！</p>
              <p align="center"><b>卫姑定姜</b></p>
              <p>　　卫姑定姜者，卫定公之夫人，公子之母也。公子既娶而死，其妇无子，毕三年之丧，定姜归其妇，自送之，至于野。恩爱哀思，悲心感恸，立而望之，挥泣垂涕。乃赋诗曰：&quot;燕燕于飞，差池其羽，之子于归，远送于野，瞻望不及，泣涕如雨。&quot;送去归泣而望之。又作诗曰：&quot;先君之思，以畜寡人。&quot;君子谓定姜为慈姑过而之厚。定公恶孙林父，孙林父奔晋。晋侯使郄犨为请还，定公欲辞，定姜曰：&quot;不可，是先君宗卿之嗣也。大国又以为请，而弗许，将亡。虽恶之，不犹愈于亡乎！君其忍之。夫安民而宥宗卿，不亦可乎！&quot;定公遂复之。君子谓定姜能远患难。诗曰：&quot;其仪不忒，正是四国。&quot;此之谓也。定公卒，立敬姒之子衎为君，是为献公。献公居丧而慢。定姜既哭而息，见献公之不哀也，不内食饮，叹曰：&quot;是将败卫国，必先害善人，天祸卫国也！夫吾不获鱄也使主社稷。&quot;大夫闻之皆惧。孙文子自是不敢舍其重器于卫。鱄者，献公弟子鲜也。贤，而定姜欲立之而不得。后献公暴虐，慢侮定姜。卒见逐走，出亡至境，使祝宗告亡，且告无罪于庙。定姜曰：&quot;不可。若令无神，不可诬。有罪，若何告无罪也。且公之行，舍大臣而与小臣谋，一罪也。先君有卫卿以为师保，而蔑之，二罪也。余以巾栉事先君，而暴妾使余，三罪也。告亡而已，无告无罪。其后赖鱄力，献公复得反国。君子谓定姜能以辞教。诗云：&quot;我言惟服。&quot;此之谓也。郑皇耳率师侵卫，孙文子卜追之，献兆于定姜曰：&quot;兆如山林，有夫出征而丧其雄。&quot;定姜曰：&quot;征者丧雄，御寇之利也。大夫图之。&quot;卫人追之，获皇耳于犬丘。君子谓定姜达于事情。诗云：&quot;左之左之，君子宜之。&quot;此之谓也。</p>
              <p>　　颂曰：卫姑定姜，送妇作诗，恩爱慈惠，泣而望之。数谏献公，得其罪尤。聪明远识，丽于文辞。</p>
              <p align="center"><b>齐女傅母</b></p>
              <p>　　傅母者，齐女之傅母也。女为卫庄公夫人，号曰庄姜。姜交好。始往，操行衰惰，有冶容之行，淫泆之心。傅母见其妇道不正，谕之云：&quot;子之家，世世尊荣，当为民法则。子之质，聪达于事，当为人表式。仪貌壮丽，不可不自修整。衣锦絅裳，饰在舆马，是不贵德也。&quot;乃作诗曰：&quot;硕人其颀，衣锦絅衣，齐侯之子，卫侯之妻，东宫之妹，邢侯之姨，谭公维私。&quot;砥厉女之心以高节，以为人君之子弟，为国君之夫人，尤不可有邪僻之行焉。女遂感而自修。君子善傅母之防未然也。庄姜者，东宫得臣之妹也。无子。姆戴妫之子桓公，公子州吁嬖人之子也。有宠，骄而好兵，庄公弗禁。后州吁果杀桓公。诗曰：&quot;毋教猱升木。&quot;此之谓也。</p>
              <p>　　颂曰：齐女傅母，防女未然，称列先祖，莫不尊荣，作诗明指，使无辱先，庄姜姆妹，卒能修身。</p>
              <p align="center"><b>鲁季敬姜</b></p>
              <p>　　鲁季敬姜者，莒女也。号戴己。鲁大夫公父穆伯之妻，文伯之母季康子之从祖叔母也。博达知礼。穆伯先死，敬姜守养。文伯出学而还归，敬姜侧目而盼之。见其友上堂，从后阶降而却行，奉剑而正履，若事父兄。文伯自以为成人矣。敬姜召而数之曰：&quot;昔者武王罢朝，而結絲■絕，左右顧無可使結之者，俯而自申之，故能成王道。桓公坐友三人，谏臣五人，日举过者三十人，故能成伯业。周公一食而三吐哺，一沐而三握发，所执贽而见于穷闾隘巷者七十余人，故能存周室。彼二圣一贤者，皆霸王之君也，而下人如此。其所与游者，皆过己者也。是以日益而不自知也。今以子年之少而位之卑，所与游者，皆为服役。子之不益，亦以明矣。&quot;文伯乃谢罪。于是乃择严师贤友而事之。所与游处者皆黄耄倪齿也，文伯引衽攘卷而亲馈之。敬姜曰：&quot;子成人矣。&quot;君子谓敬姜备于教化。诗云：&quot;济济多士，文王以宁。&quot;此之谓也。文伯相鲁。敬姜谓之曰：&quot;吾语汝，治国之要，尽在经矣。夫幅者，所以正曲枉也，不可不强，故幅可以为将。画者，所以均不均、服不服也，故画可以为正。物者，所以治芜与莫也，故物可以为都大夫。持交而不失，出入不绝者，捆也。捆可以为大行人也。推而往，引而来者，综也。综可以为关内之师。主多少之数者，均也。均可以为内史。服重任，行远道，正直而固者，轴也。轴可以为相。舒而无穷者，摘也。摘可以为三公。&quot;文伯再拜受教。文伯退朝，朝敬姜，敬姜方绩。文伯曰：&quot;以歜之家，而主犹绩，惧干季孙之怒，其以歜为不能事主乎！&quot;敬姜叹曰：&quot;鲁其亡乎！使童子备官而未之闻耶！居，吾语汝。昔圣王之处民也，择瘠土而处之，劳其民而用之，故长王天下。夫民劳则思，思则善心生，逸则淫，淫则忘善，忘善则恶心生。沃土之民不材，淫也。瘠土之民向义，劳也。是故天子大采朝日，与三公九卿组织地德。日中考政，与百官之政事，使师尹维旅牧宣叙民事。少采夕月，与太史司载纠虔天刑。日入监九御，使洁奉禘郊之粢盛，而后即安。诸侯朝修天子之业令，昼考其国，夕省其典刑，夜儆百工，使无慆淫，而后即安。卿大夫朝考其职，昼讲其庶政，夕序其业，夜庀其家事，而后即安。士朝而受业，昼而讲隶，夕而习复，夜而讨过，无憾，而后即安。自庶人以下，明而动，晦而休，无自以怠。王后亲织玄紞，公侯之夫人加之以纮綖，卿之内子为大带，命妇成祭服，则士之妻加之以朝服，自庶士以下皆衣其夫。社而赋事，烝而献功，男女效绩，否则有辟，古之制也。君子劳心，小人劳力，先王之训也。自上以下，谁敢淫心舍力。今我寡也，尔又在下位，朝夕处事，犹恐忘先人之业，况有怠惰，其何以辟！吾冀汝朝夕修，我曰必无废先人，尔今也曰胡不自安。以是承君之官，余惧穆伯之绝嗣也。仲尼闻之曰：&quot;弟子记之，季氏之妇不淫矣！&quot;诗曰：&quot;妇无公事，休其蚕织。&quot;言妇人以织绩为公事者也。休之非礼也。文伯饮南宫敬叔酒，以露堵父为客，羞鳖焉小，堵父怒，相延食鳖，堵父辞曰：&quot;将使鳖长而食之。&quot;遂出。敬姜闻之，怒曰&quot;吾闻之先子曰：'祭养尸，飨养上宾。'鳖于人何有，而使夫人怒！&quot;遂逐文伯。五日，鲁大夫辞而复之。君子谓敬姜为慎微。诗曰：&quot;我有旨酒，嘉宾式燕以乐。&quot;言尊宾也。文伯卒，敬姜戒其妾曰：&quot;吾闻之，'好内，女死之；好外，士死之。'今吾子夭死，吾恶其以好内闻也，二三妇之辱。共祀先祀者，请毋瘠色，毋挥涕，毋陷膺，毋忧容，有降服，毋加服，从礼而静，是昭吾子。仲尼闻之曰：&quot;女知莫如妇，男知莫如夫，公父氏之妇知矣，欲明其子之令德。&quot;诗曰：&quot;君子有谷，贻厥孙子。&quot;此之谓也。敬姜之处丧也，朝哭穆伯，暮哭文伯。仲尼闻之曰：&quot;季氏之妇可谓知礼矣，爱而无私，上下有章。&quot;敬姜尝如季氏。康子在朝，与之言，不应，从之，及寝门，不应而入。康子辞于朝，而入见曰：&quot;肥也不得闻命，毋乃罪耶？&quot;敬姜对曰：&quot;子不闻耶？天子及诸侯合民事于内朝，自卿大夫以下合官职于外朝，合家事于内朝，寝门之内，妇人治其职焉。上下同之。夫外朝子将业君之官职焉，内朝子将庀季氏之政焉，皆非吾所敢言也。康子尝至敬姜，●门而与之言，皆不踰阈。祭悼子，康子与焉，酢不受，彻俎不燕，宗不具不绎，绎不尽饮则退。仲尼谓敬姜别于男女之礼矣。诗曰：&quot;女也不爽。&quot;此之谓也。</p>
              <p>　　颂曰：文伯之母，号曰敬姜，通达知礼，德行光明，匡子过失，教以法理，仲尼贤焉，列为慈母。</p>
              <p align="center"><b>楚子发母</b></p>
              <p>　　楚将子发之母也。子发攻秦绝粮，使人请于王，因归问其母。母问使者曰：&quot;士卒得无恙乎？&quot;对曰：&quot;士卒幷分菽粒而食之。&quot;又问：&quot;将军得无恙乎？&quot;对曰：&quot;将军朝夕刍豢黍粱。&quot;子发破秦而归，其母闭门而不内。使人数之曰：&quot;子不闻越王句践之伐吴耶？客有献醇酒一器者，王使人注江之上流，使士卒饮其下流，味不及加美，而士卒战自五也。异日有献一囊糗糒者，王又以赐军士，分而食之，甘不踰嗌，而战自十也。今子为将，士卒幷分菽粒而食之，子独朝夕刍豢黍粱，何也？诗不云乎：'好乐无荒，良士休休。'言不失和也。夫使人入于死地，而自康乐于其上，虽有以得胜，非其术也。子非吾子也，无入吾门。&quot;子发于是谢其母，然后内之。君子谓子发母能以教诲。诗云：&quot;教诲尔子，式谷似之。&quot;此之谓也。</p>
              <p>　　颂曰：子发之母，刺子骄泰，将军稻粱，士卒菽粒，责以无礼，不得人力，君子嘉焉，编于母德。</p>
              <p align="center"><b>邹孟轲母</b></p>
              <p>　　邹孟轲之母也。号孟母。其舍近墓。孟子之少也，嬉游为墓间之事，踊跃筑埋。孟母曰：&quot;此非吾所以居处子也。&quot;乃去舍市傍。其嬉戏为贾人衒卖之事。孟母又曰：&quot;此非吾所以居处子也。&quot;复徙舍学宫之傍。其嬉游乃设俎豆揖让进退。孟母曰：&quot;真可以居吾子矣。&quot;遂居之。及孟子长，学六艺，卒成大儒之名。君子谓孟母善以渐化。诗云：&quot;彼姝者子，何以予之？&quot;此之谓也。孟子之少也，既学而归，孟母方绩，问曰：&quot;学何所至矣？&quot;孟子曰：&quot;自若也。&quot;孟母以刀断其织。孟子惧而问其故，孟母曰：&quot;子之废学，若吾断斯织也。夫君子学以立名，问则广知，是以居则安宁，动则远害。今而废之，是不免于厮役，而无以离于祸患也。何以异于织绩而食，中道废而不为，宁能衣其夫子，而长不乏粮食哉！女则废其所食，男则堕于修德，不为窃盗，则为虏役矣。&quot;孟子惧，旦夕勤学不息，师事子思，遂成天下之名儒。君子谓孟母知为人母之道矣。诗云：&quot;彼姝者子，何以告之？&quot;此之谓也。孟子既娶，将入私室，其妇袒而在内，孟子不悦，遂去不入。妇辞孟母而求去，曰：&quot;妾闻夫妇之道，私室不与焉。今者妾窃堕在室，而夫子见妾，勃然不悦，是客妾也。妇人之义，盖不客宿。请归父母。于是孟母召孟子而谓之曰：&quot;夫礼，将入门，问孰存，所以致敬也。将上堂，声必扬，所以戒人也。将入户，视必下，恐见人过也。今子不察于礼，而责礼于人，不亦远乎！&quot;孟子谢，遂留其妇。君子谓孟母知礼，而明于姑母之道。孟子处齐，而有忧色。孟母见之曰：&quot;子若有忧色，何也？&quot;孟子曰：&quot;不敏。&quot;异日闲居，拥楹而叹。孟母见之曰：&quot;乡见子有忧色，曰不也，今拥楹而叹，何也？&quot;孟子对曰：&quot;轲闻之：君子称身而就位，不为苟得而受赏，不贪荣禄。诸侯不听，则不达其上。听而不用，则不践其朝。&quot;今道不用于齐，愿行而母老，是以忧也。&quot;孟母曰：&quot;夫婦人之禮，精五飯，■酒漿，養舅姑，縫衣裳而已矣。故有闺内之修，而无境外之志。易曰：'在中馈，●攸遂。'诗曰：'无非无仪，惟酒食是议。'以言妇人无擅制之义，而有三从之道也。故年少则从乎父母，出嫁则从乎夫，夫死则从乎子，礼也。今子成人也，而我老矣。子行乎子义，吾行乎吾礼。&quot;君子谓孟母知妇道。诗云：&quot;载色载笑，匪怒匪教。&quot;此之谓也。</p>
              <p>　　颂曰：孟子之母，教化列分，处子择艺，使从大伦，子学不进，断机示焉，子遂成德，为当世冠。</p>
              <p align="center"><b>鲁之母师</b></p>
              <p>　　母师者，鲁九子之寡母也。腊日休作者，岁祀礼事毕，悉召诸子，谓曰：&quot;妇人之义，非有大故，不出夫家。然吾父母家多幼稚，岁时礼不理。吾从汝谒往监之。&quot;诸子皆顿首许诺。又召诸妇曰：&quot;妇人有三从之义，而无专制之行。少系于父母，长系于夫，老系于子。今诸子许我归视私家，虽踰正礼，愿与少子俱，以备妇人出入之制。诸妇其慎房户之守，吾夕而反。&quot;于是使少子仆，归辨家事。天阴还失早，至闾外而止，夕而入。鲁大夫从台上见而怪之。使人闲视其居处，礼节甚修，家事甚理。使者还以状对。于是大夫召母而问之曰：&quot;一日从北方来，至闾而止，良久，夕乃入。吾不知其故，甚怪之，是以问也。&quot;母对曰：&quot;妾不幸，早失夫，独与九子居。腊日，礼毕事间，从诸子谒归视私家。与诸妇孺子期，夕而反。妾恐其酺醵醉饱，人情所有也。妾反太早，不敢复返，故止闾外，期尽而入。大夫美之，言于穆公，赐母尊号曰母师。使朝谒夫人，夫人诸姬皆师之。君子谓母师能以身教。夫礼，妇人未嫁，则以父母为天；既嫁，则以夫为天。其丧父母，则降服一等，无二天之义也。诗云：&quot;出宿于济，饮饯于祢，女子有行，远父母兄弟。&quot;</p>
              <p>　　颂曰：九子之母，诚知礼经，谒归还反，不揜人情，德行既备，卒蒙其荣，鲁君贤之，号以尊名。</p>
              <p align="center"><b>魏芒慈母</b></p>
              <p>　　魏芒慈母者，魏孟阳氏之女，芒卯之后妻也。有三子。前妻之子有五人，皆不爱慈母。遇之甚异，犹不爱。慈母乃命其三子，不得与前妻子齐衣服饮食，起居进退甚相远，前妻之子犹不爱。于是前妻中子犯魏王令当死，慈母忧戚悲哀，带围减尺，朝夕勤劳以救其罪人。有谓慈母曰：&quot;人不爱母至甚也，何为勤劳忧惧如此？&quot;慈母曰：&quot;如妾亲子，虽不爱妾，犹救其祸而除其害，独于假子而不为，何以异于凡母！其父为其孤也，而使妾为其继母。继母如母，为人母而不能爱其子，可谓慈乎！亲其亲而偏其假，可谓义乎！不慈且无义，何以立于世！彼虽不爱，妾安可以忘义乎！&quot;遂讼之。魏安厘王闻之，高其义曰：&quot;慈母如此，可不救其子乎！&quot;乃赦其子，复其家。自此五子亲附慈母，雍雍若一。慈母以礼义之渐，率导八子，咸为魏大夫卿士，各成于礼义。君子谓慈母一心。诗云：&quot;尸鸠在桑，其子七兮，淑人君子，其仪一兮，其仪一兮，心如结兮。&quot;言心之均一也。尸鸠以一心养七子，君子以一仪养万物。一心可以事百君，百心不可以事一君。此之谓也。</p>
              <p>　　颂曰：芒卯之妻，五子后母，慈惠仁义，扶养假子，虽不吾爱，拳拳若亲，继母若斯，亦诚可尊。</p>
              <p align="center"><b>齐田稷母</b></p>
              <p>　　齐田稷子之母也。田稷子相齐，受下吏之货金百镒，以遗其母。母曰：&quot;子为相三年矣，禄未尝多若此也，岂修士大夫之费哉！安所得此？&quot;对曰：&quot;诚受之于下。&quot;其母曰：&quot;吾闻士修身洁行，不为苟得。竭情尽实，不行诈伪。非义之事，不计于心。非理之利，不入于家。言行若一，情貌相副。今君设官以待子，厚禄以奉子，言行则可以报君。夫为人臣而事其君，犹为人子而事其父也。尽力竭能，忠信不欺，务在效忠，必死奉命，廉洁公正，故遂而无患。今子反是，远忠矣。夫为人臣不忠，是为人子不孝也。不义之财，非吾有也。不孝之子，非吾子也。子起。&quot;田稷子惭而出，反其金，自归罪于宣王，请就诛焉。宣王闻之，大赏其母之义，遂舍稷子之罪，复其相位，而以公金赐母。君子谓，稷母廉而有化。诗曰：&quot;彼君子兮，不素飧兮。&quot;无功而食禄，不为也，况于受金乎！</p>
              <p>　　颂曰：田稷之母，廉洁正直，责子受金，以为不德，忠孝之事，尽财竭力，君子受禄，终不素食。</p>
            </td>
          </tr>
        </table>
        <br>
        <table width="580" cellspacing="0" cellpadding="0" border="0">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="right"></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href="02.htm">下一卷</a></div>
                  </td>
                </tr>
              </table>
              <p align=center>□ 作者：佚名
              <hr width="80%" noshade size="2">
              <p align=center>本书由“<a href="http://www.eshunet.com/">E书时空</a>”免费制作； 
                <br>
                想要更多的免费电子图书，请光临 <br>
                <a href="http://www.eshunet.com/">http://www.eshunet.com/</a></p>
              <p align=center>&nbsp;</p>
            </td>
          </tr>
        </table>
        
      </td>
      <td width="68" background="rightbg.jpg" valign="bottom"><img src="bot2.jpg" width="68" height="112"></td>
    </tr>
  </table>
</div>
</body>
</html>
