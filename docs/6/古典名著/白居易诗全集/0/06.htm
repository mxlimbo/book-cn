<html>
<head>
<title>闲适二 古调诗五言 凡四十八首</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body bgcolor="#ffffff" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0" background="bg.jpg">
    <tr> 
      <td width="37" valign="top" background="leftbg.jpg"><img src="left1.jpg" width="37" height="339"></td>
      <td align="center" valign="top" background="left2.jpg" style="background-repeat: no-repeat; background-position: left top"> 
        <div id="Layer1" style="position:absolute; width:73px; height:20px; z-index:1; left: 172px; top: 15px"><a href="content.htm"><img src="content.gif" width="80" height="26" border="0"></a></div>
        <div id="Layer1" style="position:absolute; width:73px; height:20px; z-index:1; left: 170px; top: 102px"><a href="05.htm"><img src="last.gif" width="80" height="26" border="0"></a></div>
        <div id="Layer1" style="position:absolute; width:81px; height:14px; z-index:1; left: 171px; top: 178px"><a href="07.htm"><img src="next.gif" width="80" height="26" border="0"></a></div>
        <p>&nbsp;</p><table width="580" cellspacing="0" cellpadding="0" border="0">
          <tr> 
            <td> 
              <p align="center" class="h">闲适二 古调诗五言 凡四十八首</p>
            </td>
          </tr>
        </table>
        <br>
        <table width="0" border="0" cellspacing="0" cellpadding="0">
          <tr> 
            <td>
              <center>
                <b></b> 
              </center>
              　　 <b>自题写真 时为翰林学士</b><br>
              　　<br>
              　　我貌不自识，李放写我真。<br>
              　　静观神与骨，合是山中人。<br>
              　　蒲柳质易朽，麋鹿心难驯。<br>
              　　何事赤墀上，五年为侍臣？<br>
              　　况多刚狷性，难与世同尘。<br>
              　　不惟非贵相，但恐生祸因。<br>
              　　宜当早罢去，收取云泉身。<br>
              　　<br>
              　　<br>
              　　 遣怀 自此后诗，在渭村作。<br>
              　　<br>
              　　寓心身体中，寓性方寸内。<br>
              　　此身是外物，何足苦忧爱。<br>
              　　况有假饰者，华簪及高盖。<br>
              　　此又疏于身，复在外物外。<br>
              　　操之多惴栗，失之又悲悔。<br>
              　　乃知名与器，得丧俱为害。<br>
              　　颓然环堵客，萝蕙为巾带。<br>
              　　自得此道来，身穷心甚泰。<br>
              　　<br>
              　　 名与器：一作名与利。<br>
              　　<br>
              　　<br>
              　　 <b>渭上偶钓</b><br>
              　　<br>
              　　渭水如镜色，中有鲤与鲂。<br>
              　　偶持一竿竹，悬钓至其傍。<br>
              　　微风吹钓丝，袅袅十尺长。<br>
              　　谁知对鱼坐，心在无何乡。<br>
              　　昔有白头人，亦钓此渭阳。<br>
              　　钓人不钓鱼，七十得文王。<br>
              　　况我垂钓意，人鱼又兼忘。<br>
              　　无机两不得，但弄秋水光。<br>
              　　兴尽钓亦罢，归来饮我觞。<br>
              　　<br>
              　　<br>
              　　 <b>隐几</b><br>
              　　<br>
              　　身适忘四支，心适忘是非。<br>
              　　既适又忘适，不知吾是谁。<br>
              　　百体如槁木，兀然无所知。<br>
              　　方寸如死灰，寂然无所思。<br>
              　　今日复明日，身心忽两遗。<br>
              　　行年三十九，岁暮日斜时。<br>
              　　四十心不动，吾今其庶几？<br>
              　　<br>
              　　<br>
              　　 <b>春眠</b><br>
              　　<br>
              　　新浴肢体畅，独寝神魂安。<br>
              　　况因夜深坐，遂成日高眠。<br>
              　　春被薄亦暖，朝窗深更闲。<br>
              　　却忘人间事，似得枕上仙。<br>
              　　至适无梦想，大和难名言。<br>
              　　全胜彭泽醉，欲敌曹溪禅。<br>
              　　何物呼我觉，伯劳声关关。<br>
              　　起来妻子笑，生计春茫然。<br>
              　　<br>
              　　<br>
              　　 <b>闲居</b><br>
              　　<br>
              　　空腹一盏粥，饥食有余味。<br>
              　　南檐半床日，暖卧因成睡。<br>
              　　绵袍拥两膝，竹几支双臂。<br>
              　　从旦直至昏，身心一无事。<br>
              　　心足即为富，身闲乃当贵。<br>
              　　富贵在此中，何必居高位。<br>
              　　君看裴相国，金紫光照地。<br>
              　　心苦头尽白，才年四十四。<br>
              　　乃知高盖车，乘者多忧畏。<br>
              　　<br>
              　　<br>
              　　 <b>夏日</b><br>
              　　<br>
              　　东窗晚无热，北户凉有风。<br>
              　　尽日坐复卧，不离一室中。<br>
              　　中心本无系，亦与出门同。<br>
              　　<br>
              　　<br>
              　　 <b>适意两首</b><br>
              　　<br>
              　　十年为旅客，常有饥寒愁。<br>
              　　三年作谏官，复多尸素羞。<br>
              　　有酒不暇饮，有山不得游。<br>
              　　岂无平生志，拘牵不自由。<br>
              　　一朝归渭上，泛如不系舟。<br>
              　　置心世事外，无喜亦无忧。<br>
              　　终日一蔬食，终年一布裘。<br>
              　　寒来弥懒放，数日一梳头。<br>
              　　朝睡足始起，夜酌醉即休。<br>
              　　人心不过适，适外复何求？<br>
              　　<br>
              　　早岁从旅游，颇谙时俗意。<br>
              　　中年忝班列，备见朝廷事。<br>
              　　作客诚已难，为臣尤不易。<br>
              　　况予方且介，举动多忤累。<br>
              　　直道速我尤，诡遇非吾志。<br>
              　　胸中十年内，消尽浩然气。<br>
              　　自从返田亩，顿觉无忧愧。<br>
              　　蟠木用难施，浮云心易遂。<br>
              　　悠悠身与世，从此两相弃。<br>
              　　<br>
              　　<br>
              　　 <b>首夏病间</b><br>
              　　<br>
              　　我生来几时？万有四千日。<br>
              　　自省于其间，非忧即有疾。<br>
              　　老去虑渐息，年来病初愈。<br>
              　　忽喜身与心，泰然两无苦。<br>
              　　况兹孟夏月，清和好时节。<br>
              　　微风吹夹衣，不寒复不热。<br>
              　　移榻树阴下，竟日何所为。<br>
              　　或饮一瓯茗，或吟两句诗。<br>
              　　内无忧患迫，外无职役羁。<br>
              　　此日不自适，何时是适时？<br>
              　　<br>
              　　<br>
              　　 <b>晚春沽酒</b><br>
              　　<br>
              　　百花落如雪，两鬓垂作丝。<br>
              　　春去有来日，我老无少时。<br>
              　　人生待富贵，为乐常苦迟。<br>
              　　不如贫贱日，随分开愁眉。<br>
              　　卖我所乘马，典我旧朝衣。<br>
              　　尽将沽酒饮，酩酊步行归。<br>
              　　名姓日隐晦，形骸日变衰。<br>
              　　醉卧黄公肆，人知我是谁？<br>
              　　<br>
              　　<br>
              　　 <b>兰若寓居</b><br>
              　　<br>
              　　名宦老慵求，退身安草野。<br>
              　　家园病懒归，寄居在兰若。<br>
              　　薜衣换簪组，藜杖代车马。<br>
              　　行止辄自由，甚觉身潇洒。<br>
              　　晨游南坞上，夜息东庵下。<br>
              　　人间千万事，无有关心者。<br>
              　　<br>
              　　<br>
              　　 <b>麴生访宿</b><br>
              　　<br>
              　　西斋寂已暮，叩门声嘀嘀。<br>
              　　知是君宿来，自拂尘埃席。<br>
              　　村家何所有？茶果迎来客。<br>
              　　贫静似僧居，竹林依四壁。<br>
              　　厨灯斜影出，檐雨余声滴。<br>
              　　不是爱闲人，肯来同此夕？<br>
              　　<br>
              　　<br>
              　　 <b>闻庾七左降因咏所怀</b><br>
              　　<br>
              　　我病卧渭北，君老谪巴东。<br>
              　　相悲一长叹，薄命与君同。<br>
              　　既叹还自哂，哂叹两未终。<br>
              　　后心诮前意，所见何迷蒙。<br>
              　　人生大块间，如鸿毛在风。<br>
              　　或飘青云上，或落泥涂中。<br>
              　　衮服相天下，傥来非我通。<br>
              　　布衣委草莽，偶去非吾穷。<br>
              　　外物不可必，中怀须自空。<br>
              　　无令怏怏气，留滞在心胸。<br>
              　　<br>
              　　<br>
              　　 <b>答卜者</b><br>
              　　<br>
              　　病眼昏似夜，衰鬓飒如秋。<br>
              　　除却须衣食，平生百事休。<br>
              　　知君善易者，问我决疑不。<br>
              　　不卜非他故，人间无所求。<br>
              　　<br>
              　　<br>
              　　 <b>归田三首</b><br>
              　　<br>
              　　人生何所欲，所欲唯两端：<br>
              　　中人爱富贵，高士慕神仙。<br>
              　　神仙须有籍，富贵亦在天。<br>
              　　莫恋长安道，莫寻方丈山。<br>
              　　西京尘浩浩，东海浪漫漫。<br>
              　　金门不可入，琪树何由攀？<br>
              　　不如归山下，如法种春田。<br>
              　　<br>
              　　种田计已决，决意复何如？<br>
              　　卖马买犊使，徒步归田庐。<br>
              　　迎春治耒耜，候雨辟菑畬。<br>
              　　策杖田头立，躬亲课仆夫。<br>
              　　吾闻老农言，为稼慎在初。<br>
              　　所施不卤莽，其报必有余。<br>
              　　上求奉王税，下望备家储。<br>
              　　安得放慵惰，拱手而曳裾？<br>
              　　学农未为鄙，亲友勿笑余。<br>
              　　更待明年后，自拟执犁锄。<br>
              　　<br>
              　　三十为近臣，腰间鸣佩玉。<br>
              　　四十为野夫，田中学锄谷。<br>
              　　何言十年内，变化如此速？<br>
              　　此理固是常，穷通相倚伏。<br>
              　　为鱼有深水，为鸟有高木。<br>
              　　何必守一方，窘然自牵束。<br>
              　　化吾足为马，吾因以行陆。<br>
              　　化吾手为弹，吾因以求肉。<br>
              　　形骸为异物，委顺心犹足。<br>
              　　幸得且归农，安知不为福？<br>
              　　况吾行欲老，瞥若风前烛。<br>
              　　孰能俄顷间，将心系荣辱？<br>
              　　<br>
              　　<br>
              　　 <b>秋游原上</b><br>
              　　<br>
              　　七月行已半，早凉天气清。<br>
              　　清晨起巾栉，徐步出柴荆。<br>
              　　露杖筇竹冷，风襟越蕉轻。<br>
              　　闲携弟侄辈，同上秋原行。<br>
              　　新枣未全赤，晚瓜有余馨。<br>
              　　依依田家叟，设此相逢迎。<br>
              　　自我到此村，往来白发生。<br>
              　　村中相识久，老幼皆有情。<br>
              　　留连向暮归，树树风蝉声。<br>
              　　是时新雨足，禾黍夹道青。<br>
              　　见此令人饱，何必待西成。<br>
              　　<br>
              　　<br>
              　　 九日登西原宴望 同诸兄弟作。<br>
              　　<br>
              　　病爱枕席凉，日高眠未辍。<br>
              　　兄弟呼我起，今日重阳节。<br>
              　　起登西原望，怀抱同一豁。<br>
              　　移座就菊丛，糕酒前罗列。<br>
              　　虽无丝与管，歌笑随情发。<br>
              　　白日未及倾，颜酡耳已热。<br>
              　　酒酣四向望，六合何空阔。<br>
              　　天地自久长，斯人几时活。<br>
              　　请看原下村，村人死不歇。<br>
              　　一村四十家，哭葬无虚月。<br>
              　　指此各相勉，良辰且欢悦。<br>
              　　<br>
              　　<br>
              　　 <b>寄同病者</b><br>
              　　<br>
              　　三十生二毛，早衰为沉疴。<br>
              　　四十官七品，拙宦非由他。<br>
              　　年颜日枯槁，时命日蹉跎。<br>
              　　岂独我如此，圣贤无奈何。<br>
              　　回观亲旧中，举目尤可嗟。<br>
              　　或有终老者，沉贱如泥沙。<br>
              　　或有始壮者，飘忽如风花。<br>
              　　穷饿与夭促，不如我者多。<br>
              　　以此反自慰，常得心平和。<br>
              　　寄言同病者，回叹且为歌。<br>
              　　<br>
              　　<br>
              　　 <b>游蓝田山卜居</b><br>
              　　<br>
              　　脱置腰下组，摆落心中尘。<br>
              　　行歌望山去，意似归乡人。<br>
              　　朝蹋玉峰下，暮寻蓝水滨。<br>
              　　拟求幽僻地，安置疏慵身。<br>
              　　本性便山寺，应须旁悟真。<br>
              　　<br>
              　　<br>
              　　 <b>村雪夜坐</b><br>
              　　<br>
              　　南窗背灯坐，风霰暗纷纷。<br>
              　　寂寞深村夜，残雁雪中闻。<br>
              　　<br>
              　　<br>
              　　 <b>东园玩菊</b><br>
              　　<br>
              　　少年昨已去，芳岁今又阑。<br>
              　　如何寂寞意，复此荒凉园。<br>
              　　园中独立久，日淡风露寒。<br>
              　　秋蔬尽芜没，好树亦凋残。<br>
              　　唯有数丛菊，新开篱落间。<br>
              　　携觞聊就酌，为尔一留连。<br>
              　　忆我少小日，易为兴所牵。<br>
              　　见酒无时节，未饮已欣然。<br>
              　　近从年长来，渐觉取乐难。<br>
              　　常恐更衰老，强饮亦无欢。<br>
              　　顾谓尔菊花，后时何独鲜？<br>
              　　诚知不为我，借尔暂开颜。<br>
              　　<br>
              　　<br>
              　　 <b>观稼</b><br>
              　　<br>
              　　世役不我牵，身心常自若。<br>
              　　晚出看田亩，闲行旁村落。<br>
              　　累累绕场稼，啧啧群飞雀。<br>
              　　年丰岂独人，禽鸟声亦乐。<br>
              　　田翁逢我喜，默起具樽杓。<br>
              　　敛手笑相延，社酒有残酌。<br>
              　　愧兹勤且敬，藜杖为淹泊。<br>
              　　言动任天真，未觉农人恶。<br>
              　　停杯问生事，夫种妻儿获。<br>
              　　筋力苦疲劳，衣食长单薄。<br>
              　　自惭禄仕者，曾不营农作。<br>
              　　饱食无所劳，何殊卫人鹤？<br>
              　　<br>
              　　<br>
              　　 <b>闻哭者</b><br>
              　　<br>
              　　昨日南邻哭，哭声一何苦。<br>
              　　云是妻哭夫，夫年二十五。<br>
              　　今朝北里哭，哭声又何切。<br>
              　　云是母哭儿，儿年十七八。<br>
              　　四邻尚如此，天下多夭折。<br>
              　　乃知浮世人，少得垂白发。<br>
              　　余今过四十，念彼聊自悦。<br>
              　　从此明镜中，不嫌头似雪。<br>
              　　<br>
              　　<br>
              　　 <b>新构亭台，示诸弟侄</b><br>
              　　<br>
              　　平台高数尺，台上结茅茨。<br>
              　　东西疏二牖，南北开两扉。<br>
              　　芦帘前后卷，竹簟当中施。<br>
              　　清冷白石枕，疏凉黄葛衣。<br>
              　　开衿向风坐，夏日如秋时。<br>
              　　啸傲颇有趣，窥临不知疲。<br>
              　　东窗对华山，三峰碧参差。<br>
              　　南檐当渭水，卧见云帆飞。<br>
              　　仰摘枝上果，俯折畦中葵。<br>
              　　足以充饥渴，何必慕甘肥。<br>
              　　况有好群从，旦夕相追随。<br>
              　　<br>
              　　<br>
              　　 <b>自吟拙什，因有所怀</b><br>
              　　<br>
              　　懒病每多暇，暇来何所为？<br>
              　　未能抛笔砚，时作一篇诗。<br>
              　　诗成淡无味，多被众人嗤。<br>
              　　上怪落声韵，下嫌拙言词。<br>
              　　时时自吟咏，吟罢有所思。<br>
              　　苏州及彭泽，与我不同时。<br>
              　　此外复谁爱，唯有元微之。<br>
              　　谪向江陵府，三年作判司。<br>
              　　相去二千里，诗成远不知。<br>
              　　<br>
              　　 谪向：一作趁向。<br>
              　　<br>
              　　<br>
              　　 <b>东陂秋意寄元八</b><br>
              　　<br>
              　　寥落野陂畔，独行思有余。<br>
              　　秋荷病叶上，白露大如珠。<br>
              　　忽忆同赏地，曲江东北隅。<br>
              　　秋池少游客，唯我与君俱。<br>
              　　啼蛩隐红蓼，瘦马蹋青芜。<br>
              　　当时与今日，俱是暮秋初。<br>
              　　节物苦相似，时景亦无余。<br>
              　　唯有人分散，经年不得书。<br>
              　　<br>
              　　<br>
              　　 <b>闲居</b><br>
              　　<br>
              　　深闭竹间扉，静扫松下地。<br>
              　　独啸晚风前，何人知此意。<br>
              　　看山尽日坐，枕帙移时睡。<br>
              　　谁能从我游，使君心无事。<br>
              　　<br>
              　　<br>
              　　 <b>咏拙</b><br>
              　　<br>
              　　所禀有巧拙，不可改者性。<br>
              　　所赋有厚薄，不可移者命。<br>
              　　我性拙且蠢，我命薄且屯。<br>
              　　问我何以知，所知良有因。<br>
              　　亦曾举两足，学人踏红尘。<br>
              　　从兹知性拙，不解转如轮。<br>
              　　亦曾奋六翮，高飞到青云。<br>
              　　从兹知命薄，摧落不逡巡。<br>
              　　慕贵而厌贱，乐富而恶贫。<br>
              　　同出天地间，我岂异于人。<br>
              　　性命苟如此，反则成苦辛。<br>
              　　以此自安分，虽穷每欣欣。<br>
              　　葺茅为我庐，编蓬为我门。<br>
              　　缝布作袍被，种谷充盘飧。<br>
              　　静读古人书，闲钓清渭滨。<br>
              　　优哉复游哉，聊以终吾身。<br>
              　　<br>
              　　<br>
              　　 <b>咏慵</b><br>
              　　<br>
              　　有官慵不选，有田慵不农。<br>
              　　屋穿慵不葺，衣裂慵不缝。<br>
              　　有酒慵不酌，无异樽常空。<br>
              　　有琴慵不弹，亦与无弦同。<br>
              　　家人告饭尽，欲炊慵不舂。<br>
              　　亲朋寄书至，欲读慵开封。<br>
              　　尝闻嵇叔夜，一生在慵中。<br>
              　　弹琴复锻铁，比我未为慵。<br>
              　　<br>
              　　<br>
              　　 <b>冬夜</b><br>
              　　<br>
              　　家贫亲爱散，身病交游罢。<br>
              　　眼前无一人，独掩村斋卧。<br>
              　　冷落灯火暗，离披帘幕破。<br>
              　　策策窗户前，又闻新雪下。<br>
              　　长年渐省睡，夜半起端坐。<br>
              　　不学坐忘心，寂莫安可过。<br>
              　　兀然身寄世，浩然心委化。<br>
              　　如此来四年，一千三百夜。<br>
              　　<br>
              　　<br>
              　　 <b>村中留李三固言宿</b><br>
              　　<br>
              　　平生早游宦，不道无亲故。<br>
              　　如我与君心，相知应有数。<br>
              　　春明门前别，金氏陂中遇。<br>
              　　村酒两三杯，相留寒日暮。<br>
              　　勿嫌村酒薄，聊酌论心素。<br>
              　　请君少踟蹰，系马门前树。<br>
              　　明年身若健，便拟江湖去。<br>
              　　他日纵相思，知君无觅处。<br>
              　　后会既茫茫，今宵君且住。<br>
              　　<br>
              　　<br>
              　　 <b>友人夜访</b><br>
              　　<br>
              　　檐间清风簟，松下明月杯。<br>
              　　幽意正如此，况乃故人来。<br>
              　　<br>
              　　<br>
              　　 <b>游悟真寺诗一百三十韵</b><br>
              　　<br>
              　　元和九年秋，八月月上弦。<br>
              　　我游悟真寺，寺在王顺山。<br>
              　　去山四五里，先闻水潺湲。<br>
              　　自兹舍车马，始涉蓝溪湾。<br>
              　　手拄青竹杖，足蹋白石滩。<br>
              　　渐怪耳目旷，不闻人世喧。<br>
              　　山下望山上，初疑不可攀。<br>
              　　谁知中有路，盘折通岩巅。<br>
              　　一息幡竿下，再休石龛边。<br>
              　　龛间长丈余，门户无扃关。<br>
              　　俯窥不见人，石发垂若鬟。<br>
              　　惊出白蝙蝠，双飞如雪翻。<br>
              　　回首寺门望，青崖夹朱轩。<br>
              　　如擘山腹开，置寺于其间。<br>
              　　入门无平地，地窄虚空宽。<br>
              　　房廊与台殿，高下随峰峦。<br>
              　　岩崿无撮土，树木多瘦坚。<br>
              　　根株抱石长，屈曲虫蛇蟠。<br>
              　　松桂乱无行，四时郁芊芊。<br>
              　　枝梢袅清吹，韵若风中弦。<br>
              　　日月光不透，绿阴相交延。<br>
              　　幽鸟时一声，闻之似寒蝉。<br>
              　　首憩宾位亭，就坐未及安。<br>
              　　须臾开北户，万里明豁然。<br>
              　　拂檐虹霏微，绕栋云回旋。<br>
              　　赤日间白雨，阴晴同一川。<br>
              　　野绿簇草树，眼界吞秦原。<br>
              　　渭水细不见，汉陵小于拳。<br>
              　　却顾来时路，萦纡映朱栏。<br>
              　　历历上山人，一一遥可观。<br>
              　　前对多宝塔，风铎鸣四端。<br>
              　　栾栌与户牖，恰恰金碧繁。<br>
              　　云昔迦叶佛，此地坐涅槃。<br>
              　　至今铁钵在，当底手迹穿。<br>
              　　西开玉像殿，白佛森比肩。<br>
              　　抖擞尘埃衣，礼拜冰雪颜。<br>
              　　叠霜为袈裟，贯雹为华鬘。<br>
              　　逼观疑鬼功，其迹非雕镌。<br>
              　　次登观音堂，未到闻栴檀。<br>
              　　上阶脱双履，敛足升净筵。<br>
              　　六楹排玉镜，四座敷金钿。<br>
              　　黑夜自光明，不待灯烛燃。<br>
              　　众宝互低昂，碧佩珊瑚幡。<br>
              　　风来似天乐，相触声珊珊。<br>
              　　白珠垂露凝，赤珠滴血殷。<br>
              　　点缀佛髻上，合为七宝冠。<br>
              　　双瓶白琉璃，色若秋水寒。<br>
              　　隔瓶见舍利，圆转如金丹。<br>
              　　玉笛何代物？天人施祗园。<br>
              　　吹如秋鹤声，可以降灵仙。<br>
              　　是时秋方中，三五月正圆。<br>
              　　宝堂豁三门，金魄当其前。<br>
              　　月与宝相射，晶光争鲜妍。<br>
              　　照人心骨冷，竟夕不欲眠。<br>
              　　晓寻南塔路，乱竹低婵娟。<br>
              　　林幽不逢人，寒蝶飞睘睘。<br>
              　　山果不识名，离离夹道蕃。<br>
              　　足以疗饥乏，摘尝味甘酸。<br>
              　　道南蓝谷神，紫伞白纸钱。<br>
              　　若岁有水旱，诏使修苹蘩。<br>
              　　以地清净故，献奠无荤膻。<br>
              　　危石叠四五，磊嵬欹且刓。<br>
              　　造物者何意，堆在岩东偏。<br>
              　　冷滑无人迹，苔点如花笺。<br>
              　　我来登上头，下临不测渊。<br>
              　　目眩手足掉，不敢低头看。<br>
              　　风从石下生，薄人而上抟。<br>
              　　衣服似羽翮，开张欲飞骞。<br>
              　　岌岌三面峰，峰尖刀剑攒。<br>
              　　往往白云过，决开露青天。<br>
              　　西北日落时，夕晖红团团。<br>
              　　千里翠屏外，走下丹砂丸。<br>
              　　东南月上时，夜气青漫漫。<br>
              　　百丈碧潭底，写出黄金盘。<br>
              　　蓝水色似蓝，日夜长潺潺。<br>
              　　周回绕山转，下视如青环。<br>
              　　或铺为慢流，或激为奔湍。<br>
              　　泓澄最深处，浮出蛟龙涎。<br>
              　　侧身入其中，悬磴尤险难。<br>
              　　扪萝踏橑木，下逐饮涧猿。<br>
              　　雪迸起白鹭，锦跳惊红鳣。<br>
              　　歇定方盥漱，濯去支体烦。<br>
              　　浅深皆洞彻，可照脑与肝。<br>
              　　但爱清见底，欲寻不知源。<br>
              　　东崖饶怪石，积甃苍琅玕。<br>
              　　温润发于外，其间韫玙璠。<br>
              　　卞和死已久，良玉多弃捐。<br>
              　　或时泄光彩，夜与星月连。<br>
              　　中顶最高峰，拄天青玉竿。<br>
              　　上不得，岂我能攀援。<br>
              　　上有白莲池，素葩覆清澜。<br>
              　　闻名不可到，处所非人寰。<br>
              　　又有一片石，大如方尺砖。<br>
              　　插在半壁上，其下万仞悬。<br>
              　　云有过去师，坐得无生禅。<br>
              　　号为定心石，长老世相传。<br>
              　　却上谒仙祠，蔓草生绵绵。<br>
              　　昔闻王氏子，羽化升上玄。<br>
              　　其西晒药台，犹对芝术田。<br>
              　　时复明月夜，上闻黄鹤言。<br>
              　　回寻画龙堂，二叟鬓发斑。<br>
              　　想见听法时，欢喜礼印坛。<br>
              　　复归泉窟下，化作龙蜿蜒。<br>
              　　阶前石孔在，欲雨生白烟。<br>
              　　往有写经僧，身静心精专。<br>
              　　感彼云外鸽，群飞千翩翩。<br>
              　　来添砚中水，去吸岩底泉。<br>
              　　一日三往复，时节长不愆。<br>
              　　经成号圣僧，弟子名杨难。<br>
              　　诵此莲花偈，数满百亿千。<br>
              　　身坏口不坏，舌根如红莲。<br>
              　　颅骨今不见，石函尚存焉。<br>
              　　粉壁有吴画，笔彩依旧鲜。<br>
              　　素屏有褚书，墨色如新干。<br>
              　　灵境与异迹，周览无不殚。<br>
              　　一游五昼夜，欲返仍盘桓。<br>
              　　我本山中人，误为时网牵。<br>
              　　牵率使读书，推挽令效官。<br>
              　　既登文字科，又忝谏诤员。<br>
              　　拙直不合时，无益同素餐。<br>
              　　以此自惭惕，戚戚常寡欢。<br>
              　　无成心力尽，未老形骸残。<br>
              　　今来脱簪组，始觉离忧患。<br>
              　　及为山水游，弥得纵疏顽。<br>
              　　野糜断羁绊，行走无拘挛。<br>
              　　池鱼放入海，一往何时还。<br>
              　　身著居士衣，手把南华篇。<br>
              　　终来此山住，永谢区中缘。<br>
              　　我今四十余，从此终身闲。<br>
              　　若以七十期，犹得三十年。<br>
              　　<br>
              　　<br>
              　　 酬张十八访宿见赠 自此后诗为赞善大夫时所作。<br>
              　　<br>
              　　昔我为近臣，君常稀到门。<br>
              　　今我官职冷，君君来往频。<br>
              　　我受狷介性，立为顽拙身。<br>
              　　平生虽寡合，合即无缁磷。<br>
              　　况君秉高义，富贵视如云。<br>
              　　五侯三相家，眼冷不见君。<br>
              　　问其所与游，独言韩舍人。<br>
              　　其次即及我，我愧非其伦。<br>
              　　胡为谬相爱，岁晚逾勤勤？<br>
              　　落然颓檐下，一话夜达晨。<br>
              　　床单食味薄，亦不嫌我贫。<br>
              　　日高上马去，相顾犹逡巡。<br>
              　　长安久无雨，日赤风昏昏。<br>
              　　怜君将病眼，为我犯埃尘。<br>
              　　远从延康里，来访曲江滨。<br>
              　　所重君子道，不独愧相亲。<br>
              　　<br>
              　　<br>
              　　 <b>朝归书寄元八</b><br>
              　　<br>
              　　进入阁前拜，退就廊下餐。<br>
              　　归来昭国里，人卧马歇鞍。<br>
              　　却睡至日午，起坐心浩然。<br>
              　　况当好时节，雨后清和天。<br>
              　　柿树绿阴合，王家庭院宽。<br>
              　　瓶中户县酒，墙上终南山。<br>
              　　独眠仍独坐，开衿当风前。<br>
              　　禅僧与诗客，次第来相看。<br>
              　　要语连夜语，须眠终日眠。<br>
              　　除非奉朝谒，此外无别牵。<br>
              　　年长身且健，官贫心甚安。<br>
              　　幸无急病痛，不至苦饥寒。<br>
              　　自此聊以适，外缘不能干。<br>
              　　唯应静者信，难为动者言。<br>
              　　台中元侍御，早晚作郎官。<br>
              　　未作郎官际，无人相伴闲。<br>
              　　<br>
              　　<br>
              　　 <b>酬吴七见寄</b><br>
              　　<br>
              　　曲江有病客，寻常多掩关。<br>
              　　又闻马死来，不出身更闲。<br>
              　　闻有送书者，自起出门看。<br>
              　　素缄署丹字，中有琼瑶篇。<br>
              　　口吟耳自听，当暑忽鼯翛然。<br>
              　　似漱寒玉水，如闻商风弦。<br>
              　　首章叹时节，末句思笑言。<br>
              　　懒慢不相访，隔街如隔山。<br>
              　　尝闻陶潜语，心远地自偏。<br>
              　　君住安邑里，左右车徒喧。<br>
              　　竹药闭深院，琴樽开小轩。<br>
              　　谁知市南地，转作壶中天。<br>
              　　君本上清人，名在石堂间。<br>
              　　不知有何过，谪作人间仙。<br>
              　　常恐岁月满，飘然归紫烟。<br>
              　　莫忘蜉蝣内，进士有同年。<br>
              　　<br>
              　　<br>
              　　 <b>昭国闲居</b><br>
              　　<br>
              　　贫闲日高起，门巷昼寂寂。<br>
              　　时暑放朝参，天阴少人客。<br>
              　　槐花满田地，仅绝人行迹。<br>
              　　独在一床眠，清凉风雨夕。<br>
              　　勿嫌坊曲远，近即多牵役。<br>
              　　勿嫌禄俸薄，厚即多忧责。<br>
              　　平生尚恬旷，老大宜安适。<br>
              　　何以养吾真，官闲居处僻。<br>
              　　<br>
              　　<br>
              　　 <b>喜陈兄至</b><br>
              　　<br>
              　　黄鸟啼欲歇，青梅结半成。<br>
              　　坐怜春物尽，起入东园行。<br>
              　　携觞懒独酌，忽闻叩门声。<br>
              　　闲人犹喜至，何况是陈兄。<br>
              　　从容尽日语，稠叠长年情。<br>
              　　勿轻一盏酒，可以话平生。<br>
              　　<br>
              　　<br>
              　　 <b>赠杓直</b><br>
              　　<br>
              　　世路重禄位，孔栖栖者孔宣。<br>
              　　人情爱年寿，夭死者颜渊。<br>
              　　二人如何人，不奈命与天。<br>
              　　我今信多幸，抚己愧前贤。<br>
              　　已年四十四，又为五品官。<br>
              　　况兹知足外，别有所安焉。<br>
              　　早年以身代，直赴逍遥篇。<br>
              　　近岁将心地，回向南宗禅。<br>
              　　外顺世间法，内脱区中缘。<br>
              　　进不厌朝市，退不恋人寰。<br>
              　　自吾得此心，投足无不安。<br>
              　　体非道引适，意无江湖闲。<br>
              　　有兴或饮酒，无事多掩关。<br>
              　　寂静夜深坐，安稳日高眠。<br>
              　　秋不苦长夜，春不惜流年。<br>
              　　委形老小外，忘怀生死间。<br>
              　　昨日共君语，与余心膂然。<br>
              　　此道不可道，因君聊强言。<br>
              　　<br>
              　　<br>
              　　 <b>寄张十八</b><br>
              　　<br>
              　　饥止一箪食，渴止一壶桨。<br>
              　　出入止一马，寝兴止一床。<br>
              　　此外无长物，于我有若亡。<br>
              　　胡然不知足，名利心遑遑？<br>
              　　念兹弥懒放，积习遂为常。<br>
              　　经旬不出门，竟日不下堂。<br>
              　　同病者张生，贫僻住延康。<br>
              　　慵中每相忆，此意未能忘。<br>
              　　迢迢青槐街，相去八九坊。<br>
              　　秋来未相见，应有新诗章。<br>
              　　早晚来同宿，天气转清凉。<br>
              　　<br>
              　　<br>
              　　 <b>题玉泉寺</b><br>
              　　<br>
              　　湛湛玉泉色，悠悠浮云身。<br>
              　　闲心对定水，清净两无尘。<br>
              　　手把青筇杖，头戴白纶巾。<br>
              　　兴尽下山去，知我是谁人。<br>
              　　<br>
              　　<br>
              　　 <b>朝回游城南</b><br>
              　　<br>
              　　朝退马未困，秋初日犹长。<br>
              　　回辔城南去，郊野正清凉。<br>
              　　水竹夹小径，萦回绕川岗。<br>
              　　仰看晚山色，俯弄秋泉光。<br>
              　　青松系我马，白石为我床。<br>
              　　常时簪组累，此日和身忘。<br>
              　　旦随鸳鹭末，暮游鸥鹤旁。<br>
              　　机心一以尽，两处不乱行。<br>
              　　谁辨心与迹，非行亦非藏。<br>
              　　<br>
              　　<br>
              　　 舟行 江州路上作。<br>
              　　<br>
              　　帆影日渐高，闲眠犹未起。<br>
              　　起问鼓枻人，已行三十里。<br>
              　　船头有行灶，炊稻烹红鲤。<br>
              　　饱食起婆娑，盥漱秋江水。<br>
              　　平生沧浪意，一旦来游此。<br>
              　　何况不失家，舟中载妻子。<br>
              　　<br>
              　　<br>
              　　 <b>湓浦早冬</b><br>
              　　<br>
              　　浔阳孟冬月，草木未全衰。<br>
              　　只抵长安陌，凉风八月时。<br>
              　　日西湓水曲，独行吟旧诗。<br>
              　　蓼花始零落，蒲叶稍离披。<br>
              　　但作城中想，何异曲江池。<br>
              　　<br>
              　　<br>
              　　 <b>江州雪</b><br>
              　　<br>
              　　新雪满前山，初晴好天气。<br>
              　　日西骑马出，忽有京都意。<br>
              　　城柳方缀花，檐冰才结穗。<br>
              　　须臾风日暖，处处皆飘坠。<br>
              　　行吟赏未足，坐叹销何易。<br>
              　　犹胜岭南看，雰雰不到地。 </td>
          </tr>
        </table>
        <br>
        <table width="580" cellspacing="0" cellpadding="0" border="0">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href="05.htm">上一首</a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href="07.htm">下一首</a></div>
                  </td>
                </tr>
              </table>
              <p align=center>□ 作者：白居易
              <hr width="80%" noshade size="2">
              <p align=center>本书由“<a href="http://www.eshunet.com/">E书时空</a>”免费制作； 
                <br>
                想要更多的免费电子图书，请光临 <br>
                <a href="http://www.eshunet.com/">http://www.eshunet.com/</a></p>
              <p align=center>&nbsp;</p>
            </td>
          </tr>
        </table>
        
      </td>
      <td width="58" valign="top"> 
        <p><img src="title.jpg" width="58" height="253"></p>
        <p>&nbsp;</p>
      </td>
    </tr>
  </table>  
</div>
</body>

</html>

