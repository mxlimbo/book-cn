<html>
<head>
<title>第二十章　噩梦</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body bgcolor="#ffffff" leftmargin="0" topmargin="0" marginwidth="0" marginheight="0" background="tablebg.jpg">
<table border="0" cellpadding="0" cellspacing="0" width="776" align="center">
  <tr valign="top"> 
    <td width="776"><img src="top.jpg" width="776" height="89" border="0"></td>
  </tr>
</table>
<table border="0" cellpadding="0" cellspacing="0" width="776" background="tablebg.jpg" align="center">
  <tr valign="top"> 
    <td rowspan="2" width="82"><img src="left.jpg" width="82" height="302" border="0"></td>
  </tr>
  <tr valign="top"> 
    <td background="bg1.jpg" style="background-repeat: no-repeat; background-position: left top" align="center"> 
      <br>
      <table width="580" cellspacing="0" cellpadding="0" border="0">
        <tr> 
          <td> 
            <p align="center" class="h">第二十章　噩梦 </p>
          </td>
        </tr>
      </table>
      <br>
      <table width="580" border="0" cellspacing="0" cellpadding="0">
        <tr> 
          <td> 　　荻穗如绵，蕉心渐裂，风物江南，残秋尽矣。古人云：&quot;客子斗身强。&quot;言客子之所恃者，惟强健耳。梦霞第三次来校后，虽断药缘，尚余病意。蒲柳之质，望秋先零，固不能如黄物傍秋而有精神也。流光如矢，羁绪如麻，独客他乡，况味至苦。了望征云，来鸿绝影。梦霞于是念及夫老母，未谂秋来眠食何如？更念及夫大暑中与剑青一番联袂，而病魔扰扰，未竟欢情，嗣复南辕北辙，各不相顾，地角天涯，寄书不达。忽焉而豆棚月冷，中秋届矣；忽焉而菊篱霜绽，重阳近矣。一回首间，遽有今昔之感，不必谓志士之光阴短、而劳人之岁月长也。更念石痴，浮云一别，滞两三秋，酒分诗情，一齐搁起。遥望故人，海天缥缈，于秋初由其父转达一书，略知踪迹。我亦裂素写意，屡寄殷勤，迄今荷净菊残，橙黄橘绿，亦复鳞沉羽断，消息如瓶。每当半窗残月，一粟寒灯，听征雁一声，则梦魂飞越万水千山，形离神接。醉吟之暇，寤寐之间，言论丰采，犹可想见。诵&quot;渭北春天树，江东日暮云&quot;之句，每为之愀然不乐；诵&quot;海内存知己，天涯若比邻&quot;之句，又未尝不爽然自失也。盖梦霞自谓舍梨娘外，惟石痴可为第二知己，故岑寂之中，思之綦切，然其相思之主点，固别有在，此不过连类及之耳。飘摇客土，煞甚凄凉，更为情人，几回肠断，况日来风伯雨师，大行其政，淅淅沥沥之声，时于酒后灯前，喧扰于愁人耳畔。鹏郎于此时又沾微恙，已数日不能上学，挑灯独坐，益复无聊。风高雁急，长夜漫漫，一枕清愁，十分满足。拥衾不寐，时复苦吟，将复杂之情思，缠绵之哀怨，一一写之于诗。两旬之间，积稿已不止盈寸。兹择录其感赋八章于左： 
            <p>　　秋娘瘦尽旧腰支，恨满扬州杜牧之。<br>
              　　不死更无愁尽日，独眠况是夜长时。<br>
              　　霜欺篱菊犹余艳，露冷江有所思。<br>
              　　暗淡生涯谁与共，一瓯苦茗一瓢诗。<br>
              　　爱到清才自不同，问渠何事入尘中。<br>
              　　白杨暮雨悲秋旅，黄叶西风怨恼公。<br>
              　　鸳梦分飞情自合，蛾眉谣诼恨难穷。<br>
              　　晚芳零落无人惜，欲叫天阍路不通。<br>
              　　相逢迟我十余年，破镜无从得再圆。<br>
              　　此事竟成千古恨，平生只受一人怜。<br>
              　　将枯井水波难起，已死炉灰火尚燃。<br>
              　　苦海无边求解脱，愈经颠簸愈缠绵。<br>
              　　好句飞来似碎琼，一吟一哭一伤情。<br>
              　　何堪沦落偏逢我，到底聪明是误卿。<br>
              　　流水空悲今日逝，夕阳犹得暂时明。<br>
              　　才人走卒真堪叹，此恨千秋总未平。<br>
              　　说着多情心便酸，前生宿孽未曾完。<br>
              　　我非老母真无恋，卿有孤儿尚可安。<br>
              　　天意如何推岂得，人生到此死俱难。<br>
              　　双楼要有双修福，枉把金徽着意弹。<br>
              　　对镜终疑我未真，蹉跎客梦逐黄尘。<br>
              　　江湖无赖二分月，环空留一刻春。<br>
              　　恨满世间无剑侠，才倾海内枉词人。<br>
              　　知音此后更寥落，何惜百年圭璧身。<br>
              　　今古飘零一例看，人生何事有悲欢。<br>
              　　自来艳福修非易，一入情关出总难。<br>
              　　五夜杜鹃枝尽老，千年精卫海须干。<br>
              　　愧无智慧除烦恼，闲诵南华悟达观。<br>
              　　死死生生亦太痴，人间天上永相期。<br>
              　　眼前鸿雪缘堪证，梦里巫云迹可疑。<br>
              　　已逝年华天不管，未来欢笑我何知。<br>
              　　美人终古埋黄土，记取韩凭化蝶时。</p>
            <p>　　风雨撼窗，鸡鸣不已。梦霞方披衣而起，觉有一丝冷气，自窗隙中送入，使人肌肤起粟，乃起而环行室中数周，据案兀坐，悄然若有所思。所思维何？思夫梦境之离奇也。畴昔之夜，风雨潇潇，梦霞独对孤灯，兀自愁闷，阅《长生殿》传奇一卷。时雨声阵阵，敲窗成韵，夜寒骤加，不耐久坐，乃废书就枕，蒙首衾中，以待睡魔。而窗外风雨更厉，点点滴滴，一声声沁入愁心，益觉乡思羁怀，百端怅触，鱼目常开，蝶魂难觅。</p>
            <p>　　正辗侧无聊之际，忽闻枕畔有人呼曰：&quot;起，起！汝欲见意中人乎？&quot;梦霞曰：&quot;甚愿。&quot;随所往，至一处，流水一湾，幽花乍开，粉墙围日，帘影垂地，回顾则同来人已失。阴念此不知谁家绣闼，颇涉疑惧。徘徊间见帘罅忽露半面，则一似曾相识之美人也。见梦霞含笑问曰：&quot;君来耶。君意中人尚未至，盍入室少待？&quot;梦霞乃掀帘而进，美人款接殊殷勤，室无他人，既而絮絮不休，顿厌其烦，夺门而遁。既出，已非来路，平原旷野，方向莫辨。觉背后有人，追逐甚急，欲奔而两足瘫软不能进，窘甚。忽望见半里外有一女郎先行，步履蹇缓，状类梨娘，急大呼：&quot;梨姊救我！&quot;即觉健步如飞，刹那间已追及，细视之，真梨娘也。时梦霞气咻咻而汗涔涔矣，因同据道旁大石上小憩，大喜贺曰：&quot;好了，好了，今可脱离虎口矣。&quot;言顷，旋觉身摇摇若无所主，同坐之大石已不见，茫茫大海，一望无际，两人同在一叶舟中，樯倾楫摧，波浪大作。梨娘已惊惧无人色，梦霞见有断篙半截在手，立船头慢慢撑之。一失足堕入海中，大惊而号。则身在藤床，残灯荧然，映入帐里。衾冷于冰，为惊汗层层湿透，窗外风声雨声闹成一片，犹恍惚如在惊涛骇浪中也。</p>
            <p>　　梦去影留，历历在目，惊魂乍定，暗泪旋流。此夜梦霞不复能寐，无情风雨，伴此愁眠，惟有伏枕耸寒，拥衾待旦而已。夫梦者，心理造成之幻境也。心理上先虚构一幻象，睡梦中乃实现此幻境。其心清净者，其梦不惊，故曰：&quot;至人无梦。&quot;以梦霞近日之心理，正如有千百团乱丝，回环萦绕于其际，紊乱复杂，至难名状。忽而喜、忽而忧、忽而悟、忽而迷，刹那之间，心理上叠呈无穷之幻象，宜其夜睡不安，有此妖梦也。是梦也，至奇，至幻，梦霞既以心理造成之，可以假，亦可以真。试以梦境征诸实事，而预推两人后来之结局，苦海同沉，不必有是事，固已不能逃此劫矣。然则此幻境之实现于梦霞之梦中，可以为目前怨绿啼红、锁愁埋恨之证。即可以为异日乌啼花谢、月落人亡之券。心能造境，果必随因，梦霞寂寂追思，茫茫后顾，而决此梦之必非佳兆，能不魂销残雨，泪咽寒宵？正不必谓梦霞亦殉愚夫之迷信，而诮曰妖梦是践也。</p>
            <p>　　终风苦雨，不解开晴，客馆愁孤，形影相吊。断梦留痕，亦如风片雨丝，零零落落，粘着心头，不能遽就消灭。以多情之公子，为说梦之痴人，乘休业之星期，寄诉愁之花片。梦霞乃以梦中所历，一一宣诸毫端，为梨娘告，更书两绝句以记其事：</p>
            <p>　　分明噩梦是同沉，骇浪惊涛万丈深。<br>
              　　竟不回头冤不醒，何年何地得相寻。<br>
              　　一念能坚事不难，情奢肯遣旧盟寒。<br>
              　　可怜万劫茫茫里，沧海干时泪不干。</p>
            <p>　　梨娘得书，亦窃叹梦境之奇。其梦耶？其真耶？以为梦则真亦何尝非梦，以为真则梦亦何必非真。情缘草草，孽债重重，无论天公之见怜与否、姻事之能成与否，两人总属情多缘少，神合形离。生惟填恨，冤沉碧海之禽；死不甘心，魂化青陵之蝶。嗟嗟，钗断今生，琴焚此夕，热泪犹多，痴心未绝。此梦也，幻梦也，实警梦也。可以警梦霞，亦可以警梨娘，且可以警情天恨海中恒河沙数之痴男怨女。惜乎，其沉迷不悟，生死轻拼，虽有十百之警梦，曾不足以警醒其万一。明知希望已绝，不肯回头，纵教会合綦难，还思见面是可痛矣，岂不惜哉！此时梨娘心旌摇曳，恍如身入梦境，与梦霞同飘荡于大海之中。长叹一声，泪珠万颗，支颐不语，半晌而和作成矣。</p>
            <p>　　凄风苦雨夜沉沉，魂魄追随入海深。<br>
              　　不料一沉人不醒，翻身还向梦中寻。<br>
              　　金石心坚会合难，残宵我累客生寒。<br>
              　　重重魔障重重劫，泪到干时血不干。</p>
            <p>　　低头吟就，和泪书成，唤秋儿密交于梦霞。盖鹏郎方病，不能殷勤作青鸟使也。秋儿去良久，比回则又携得梦霞诗至。</p>
            <p>　　积得相思几寸深，风风雨雨到而今。<br>
              　　诗惟写怨应同瘦，酒为排愁只独斟。<br>
              　　五夜梦留珊枕恨，一生身作锦鞋心。<br>
              　　欢场不信多奇险，便到黄泉也愿寻。<br>
              　　心如梅子溅奇酸，愁似抽丝有万端。<br>
              　　苦我此怀难自解，闻卿多病又何安。<br>
              　　情根谁教生前种，痴恨无从死后宽。<br>
              　　但是同心合同命，枕衾莫更问温寒。</p>
            <p>　　梨娘复依韵和之曰：</p>
            <p>　　频添缄札达情深，冷隔欢踪直到今。<br>
              　　怨句不辞千遍诵，浊醪谁劝满杯斟。<br>
              　　青衫又湿伤春泪，碧海常悬捧日心。<br>
              　　不道相思滋味苦，愁人只向个中寻。<br>
              　　苦吟一字一心酸，误却毫端误万端。<br>
              　　月魄不圆人尚望，雨声欲碎梦难安。<br>
              　　恩深真觉江河浅，情窄那知宇宙宽。<br>
              　　我更近来成懒病，和郎诗句怕凝寒。</p>
            </td>
        </tr>
      </table>
      <br>
      <table width="580" cellspacing="0" cellpadding="0" border="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href="19.htm">上一章</a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href="21.htm">下一章</a></div>
                </td>
              </tr>
            </table>
            <p align=center>□ 作者：徐枕亚
            <hr width="80%" noshade size="2">
            <p align=center>本书由“<a href="http://www.eshunet.com/">E书时空</a>”免费制作； 
              <br>
              想要更多的免费电子图书，请光临 <br>
              <a href="http://www.eshunet.com/">http://www.eshunet.com/</a></p>
            <p align=center>&nbsp;</p>
          </td>
        </tr>
      </table>
      
    </td>
    <td width="45" background="rightbg.jpg"><img src="link.jpg" width="45" height="274" border="0" usemap="#Map"><map name="Map"><area shape="rect" coords="8,186,37,262" href="21.htm"><area shape="rect" coords="9,95,38,171" href="19.htm"><area shape="rect" coords="9,7,38,83" href="content.htm"></map></td>
  </tr>
</table>
</body>

</html>

