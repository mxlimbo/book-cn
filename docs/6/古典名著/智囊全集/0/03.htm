<html>
<head>
<title>上智部总叙（一）</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0">
    <tr> 
      <td width="91"><img src="left1.jpg" width="91" height="55"></td>
      <td align="center" valign="middle" background="topbg.jpg"><img src="title.jpg" width="129" height="47"></td>
      <td width="98"><img src="right1.jpg" width="98" height="55"></td>
    </tr>
  </table>
  <table width="776" border="0" cellspacing="0" cellpadding="0" background="bg.jpg">
    <tr>
      <td width="80" valign="top" align="left"><img src="left2.jpg" width="80" height="49"></td>
      <td align="center" valign="top"> <br>
        <table width="580" cellspacing="0" cellpadding="0" border="0">
          <tr> 
            <td> 
              <p align="center" class="h">上智部总叙（一） </p>
            </td>
          </tr>
        </table>
        <br>
        <table width="580" border="0" cellspacing="0" cellpadding="0">
          <tr> 
            <td> 
              <p>　　冯子日：智无常局，以恰肖其局者为上。故愚夫或现其一得，而晓人反失诸千虑。何则？上智无心而合，非千虑所臻也。人取小，我取大；人视近，我视远；人动而愈纷，我静而自正；人束手无策，我游刃有余。夫是故难事遇之而皆易，巨事遇之而皆细。其斡旋入于无声臭之微，而其举动出人意想思索之外。或先忏而后合，或似逆而实顺。方其闲闲，豪杰所疑；迄乎断断，圣人不易。呜呼！智若此，岂非上哉！上智不可学，意者法上而得中乎？抑语云&quot;下下人有上上智&quot;，庶几有触而现焉？余条列其概，稍分四则，曰《见大》、曰《远犹》、曰《通简》、曰《迎刃》，而统名之日《上智》。</p>
              <p align="center"><b>上智部——见大卷一</b></p>
              <p>　　一操一纵，度越意表；寻常所惊，豪杰所了。集《见大》。</p>
              <p>　　<b>太公孔子</b></p>
              <p>　　太公望封于齐。齐有华士者，义不臣天子，不友诸侯，人称其贤。太公使人召之三，不至，命诛之。周公曰：&quot;此人齐之高士，奈何诛之？&quot;太公曰：&quot;夫不臣天子，不友诸侯，望犹得臣而友之乎？望不得臣而友之，是弃民也；召之三不至，是逆民也。而旌之以为教首，使一国效之，望谁与为君乎？&quot;</p>
              <p>　　（评：齐所以无情民，所以终不为弱国。韩非《五蠢》之论本此。）</p>
              <p>　　少正卯与孔子同时。孔子之门人三盈三虚。孔子为大司寇，戮之于两观之下，子贡进曰：&quot;夫少正卯，鲁之闻人。夫子诛之，得无失乎？&quot;孔子曰：&quot;人有恶者五，而盗窃不与焉：一曰心达而险，二曰行僻而坚，三曰言伪而辩，四曰记丑而博，五曰顺非而泽。此五者，有一于此，则不免于君子之诛，而少正卯兼之。此小人之桀雄也，不可以不诛也。&quot;</p>
              <p>　　（评：小人无过人之才，则不足以乱国。然使小人有才，而肯受君子之驾驭，则又未尝无济于国，而君子亦必不概摈之矣。少正卯能煽惑孔门之弟子，直欲掩孔子而上之，可与同朝共事乎？孔子下狠手，不但为一时辩言乱政故，盖为后世以学术杀人者立防。</p>
              <p>　　华士虚名而无用，少正卯似有大用而实不可用。壬人金士，凡明主能诛之；闻人高士，非大圣人不知其当诛也。唐萧瑶好奉佛，太宗令出家。玄宗开元六年，河南参军郑铣、朱阳丞郭仙舟投匦献诗。敕日：&quot;观其文理，乃崇道教，于时用不切事情，宜各从所好。&quot;罢官度为道士。此等作用亦与圣人暗合。如使佞佛者尽令出家，谄道者即为道士，则士大夫攻乎异端者息矣。）</p>
              <p>　　<b>诸葛亮</b></p>
              <p>　　有言诸葛丞相惜赦者，亮答曰：&quot;治世以大德，不以小惠，故匡衡、吴汉不愿为赦。先帝亦言：吾周旋陈元方、郑康成问，每见启告，治乱之道悉矣，曾不及赦也。若景升父子岁岁赦宥，何益于治乎？&quot;及费(礻韦)为政，始事姑息，蜀遂以削。</p>
              <p>　　（评：子产谓子太叔日：&quot;唯有德者，能以宽服民；其次莫如猛。夫火烈，民望而畏之，故鲜死焉。水懦弱，民狎而玩之，则多死焉。——故宽难。&quot;太叔为政，不忍猛而宽。于是郑国多盗，太叔悔之。仲尼曰：&quot;政宽则民慢，慢则纠之以猛；猛则民残，残则施之以宽。宽以济猛，猛以济宽，政是以和。&quot;商君刑及弃灰，过于猛者也。梁武见死刑辄涕泣而纵之，过于宽者也。《论语》赦小过，《春秋》讥肆大(上生下目)，合之，得政之和矣。）</p>
              <p>　　<b>光武帝</b></p>
              <p>　　刘秀为大司马，时舍中儿犯法。军市令祭遵格杀之。秀怒，命取遵。主簿陈副谏曰：&quot;明公常欲众军整齐，遵奉法不避，是教令所行，奈何罪之？&quot;秀悦，乃以为刺奸将军，谓诸将曰：&quot;当避祭遵。吾舍中儿犯法，尚杀之，必不私诸将也。&quot;</p>
              <p>　　（评：罚必则令行，令行则主尊。世祖所以能定四方之难也。）</p>
              <p>　<b>　使马圉</b></p>
              <p>　　孔子行游，马逸食稼。野人怒，絷其马。子贡往说之，果词而不得。孔子曰：&quot;夫以人之所不能听说人，臂以太牢享野兽，以《九韶》乐飞鸟也。&quot;乃使马圉入，谓野人曰：&quot;子不耕于东海，予不游西海也，吾马安得不犯子之稼？&quot;野人大喜，解马而予之。（边批：自是至理，安得不从。）</p>
              <p>　　（评：人各以类相通，述《诗》《书》于野人之前，此腐儒之所以误国也。马圉之说诚善，假使出子贡之口，野人仍不从。何则？文质貌殊，其神固已离矣。然则孔子曷不即遣马圉，而听子贡之往耶？先遣马圉，则子贡之心不服；既屈子贡，而马圉之神始至。圣人达人之情，故能尽人之用。后世以文法束人，以资格限人，又以兼长望人，天下事岂有济乎！）</p>
              <p>　　<b>选押伴使</b></p>
              <p>　　&quot;三徐&quot;名著江左，皆以博洽闻中朝，而骑省铉尤最。会江左使铉来修贡，例差官押伴。朝臣皆以词令不及为惮，宰相亦艰其选，请于艺祖。艺祖曰：&quot;姑退，朕自择之。&quot;有顷，左(王当)传宣殿前司，具殿侍中不识字者十人以名入。宸笔点其一，曰：&quot;此人可！&quot;在廷皆惊，中书不敢复请，趣使行。殿侍者莫知所以，弗获已，竟往。渡江，始铉词锋如云，旁观骇愕，其人不能答，徒唯唯，铉不测，强聒而与之言。居数日，既无酬复，铉亦倦且默矣。</p>
              <p>　　（评：岳珂云：&quot;当陶、窦诸名儒端委在朝，若令角辩骋词，庸讵不若铉？艺祖正以大国之体不当如此耳。其亦不战屈人，兵之上策欤？&quot;</p>
              <p>　　孔子之使马圉，以愚应愚也。艺祖之遣殿侍者，以愚困智也。以智强愚，愚者不解；以智角智，智者不服。</p>
              <p>　　白沙陈公甫，访定山庄孔易。庄携舟送之。中有一士人，素滑稽，肆谈亵昵、甚无忌惮。定山怒不能忍。白沙则当其谈时，若不闻其声，及其既去，若不识其人。定山大服。此即艺祖屈徐铉之术。）</p>
              <p>　　<b>胡世宁</b></p>
              <p>　　少保胡世宁（注：仁和人）。为左都御史，掌院事。时当考察，执政请禁私谒。公言：&quot;臣官以察为名。人非接其貌、听其言，无以察其心之邪正、才之短长。若屏绝士夫，徒按考语，则毁誉失真，而求激扬之，难当矣。&quot;上是其言，不禁。</p>
              <p>　　（评：公孙弘曲学阿世，然犹能开东阁以招贤人。今世密于防好，而疏于求贤，故临事遂有乏才之叹。）</p>
              <p><b>　　韩(氵晃)钱谬(金旁)</b></p>
              <p>　　韩晃节制三吴，所辟宾佐，随其才器，用之悉当。有故人子投之，更无他长。尝召之与宴，毕席端坐，不与比坐交言。公署以随军，令监库门。此人每早入帷，端坐至夕。吏卒无敢滥出入者。</p>
              <p>　　吴越王常游府园，见园卒陆仁章树艺有智而志之。（边批：有心人。）及淮南围苏州，使仁章通信入城，果得报而还。谬以诸孙言之。</p>
              <p>　　（评：用人如韩(氵晃)、钱谬，天下无弃才、无废事矣。）</p>
              <p>　　（按史：淮南兵围苏州，推洞屋攻城。守将孙琰置轮于竿首，垂绳投椎以揭之，攻者尽露。炮至，则张网以拒之。淮南人不能克。吴越遣兵来救。苏州有水通城中，淮南张网缀铃悬水中，鱼鳖过皆知之。都虞候司马福欲潜行入城，故以竿触网，敌闻铃声，举网，福因得过。凡居水中三日，乃得入城。由是城中号令与援兵相应，敌以为神。疑即一事，姓名必有一误。）</p>
              <p>　　<b>燕昭王</b></p>
              <p>　　燕昭王问为国。郭隗曰：&quot;帝者之臣，师也；王者之臣，友也；伯者之臣，宾也；危国之臣，帅也。——唯王所择。&quot;燕王曰：&quot;寡人愿学而无师。&quot;郭隗曰：&quot;王诚欲兴道，隗请为天下士开路。&quot;于是燕王为隗改筑宫，北面事之。不三年，苏子自周往，邹衍自齐往，乐毅自赵往，屈景自楚归。</p>
              <p>　　（评：郭隗明于致士之术，便有休休大臣气象，不愧为人主师。</p>
              <p>　　汉高封雍齿，而功臣息嚎；先主礼许靖，而蜀士归心，皆予之以名，收之以实。）</p>
              <p>　<b>　丙吉郭进</b></p>
              <p>　　吉为相，有驭吏嗜酒，从吉出，醉呕丞相车上。西曹主吏白，欲斥之。吉曰：&quot;以醉饱之失去士，使此人复何所容？西曹第忍之，此不过污丞相车茵耳。&quot;此驭吏，边郡人，习知边塞发奔命警备事。尝出，适见驿骑持赤白囊，边郡发奔命书驰来。至，驭吏因随驿骑至公车刺取，知虏入云中、代郡，速归见吉，白状，因曰：&quot;恐虏所入边郡，二千石长吏有老病不任兵马者，宜可豫视。&quot;吉善其言，召东曹案边长吏科条其人。未已，诏召丞相、御史，问以虏所入郡吏。吉具对。御史大夫卒遽不能详知，以得谴让；而吉见谓忧边思职，驭吏力也。</p>
              <p>　　郭进任山西巡检，有军校诣阙讼进者。上召讯，知其诬，即遣送进，令杀之。会并寇入，进谓其人曰：&quot;汝能讼我，信有胆气。今赦汝罪，能掩杀并寇者，即荐汝于朝；如败，即自投河，毋污我剑也。&quot;其人踊跃赴斗，竟大捷。进即荐抉擢之。</p>
              <p>　　（评：容小过者，以一长酬；释大仇者，以死力报。唯酬报之情迫中，故其长触之而必试，其力激之而必竭。彼索过寻仇者，岂非大愚？）</p>
              <p>　　<b>假书</b></p>
              <p>　　秦桧当国，有士人假其书，谒扬州守。守觉其伪，交原书管押其回。桧见之，即假其官资；或问其故，曰：&quot;有胆敢假桧书，此必非常人。若不以一官束之，则北走胡，南走越矣。&quot;</p>
              <p>　　（评：西夏用兵时，有张、李二生，欲献策于韩、范二公，耻于自媒，乃刻诗碑，使人曳之而过。韩、范疑而不用。久之，乃走西夏，诡名张元、李昊，到处题诗。元昊闻而怪之，招致与语，大悦，奉为谋主，大为边患。（边批：元昊识人。）奸桧此举，却胜韩、范远甚，所谓&quot;下下人有上上智&quot;。</p>
              <p>　　有人赝作韩魏公书，谒蔡君谟。君谟虽疑之，然士颇豪，与之三千，因回书，遣四兵送之，并致果物于魏公。客至京，谒公谢罪。公徐曰：&quot;君谟手段小，恐未足了公事。夏太尉在长安，可往见之。&quot;即为发书，子弟疑谓包容已足，书可勿发。公日：&quot;士能为我书，又能动君谟，其才器不凡矣。&quot;至关中，夏竟官之。（边批：手段果大。）又东坡元祜间出帅钱塘。视事之初，都商税务押到匿税人南剑州乡贡进士吴味道，以二巨卷，作公名衔，封至京师苏侍郎宅。公呼讯其卷中何物。味道恐蹙而前日：&quot;味道今秋忝冒乡荐。乡人集钱为赴省之赆以百千，就置建阳纱得二百端。因计道路所经场务尽行抽税，则至都下不存其半。窃计当今负天下重名而爱奖士类，唯内翰与侍郎耳。纵有败露，必能情贷，遂假先生名衔，缄封而来。不知先生已临镇此邦，罪实难逃。&quot;公熟视，笑，呼掌笺吏去其旧封，换题新衔，附至东京竹竿巷，并手书子由书一纸，付之，日：&quot;先辈这回将上天去也无妨。&quot;明年味道及第，来谢。二事俱长人智量者。）</p>
              <p>　　<b>楚庄王袁盎</b></p>
              <p>　　楚庄玉宴群臣，命美人行酒。日暮，酒酣烛灭，有引美人衣者。美人援绝其冠缨，趣火视之。王曰：&quot;奈何显妇人之节，而辱士乎！&quot;命曰：&quot;今日与寡人饮，不绝缨者不欢。&quot;群臣尽绝缨而火，极欢而罢。及围郑之役，有一臣常在前，五合五获首，却敌，卒得胜。询之，则夜绝缨者也。</p>
              <p>　　盎先尝为吴相时，盎有从史私盎侍儿。盎知之，弗泄。有人以言恐从史，从史亡。盎亲追反之，竟以侍儿赐，遇之如故。景帝时，盎既入为太常，复使吴。吴王时谋反，欲杀盎，以五百人围之。盎未觉也。会从史适为守盎校尉司马，乃置二百石醇醪，尽饮五百人醉卧，辄夜引盎起，曰：&quot;君可去矣，旦日王且斩君。&quot;盎曰：&quot;公何为者？&quot;司马曰：&quot;故从史盗君侍儿者也。&quot;于是盎惊脱去。</p>
              <p>　　（评：梁之葛周、宋之种世衡，皆用此术克敌讨叛。着张说免祸，可谓转圜之福。兀术不杀小卒小妻，亦胡虏中之杰然者也。</p>
              <p>　　葛周尝与所宠美姬同饮，有侍卒目视姬不辍，失答周问。既自觉，惧罪。周并不言。后与唐师战，失利，周呼此卒奋勇破敌，竟以美姬妻之。（边批：怜才之至。）胡酋苏慕恩部落最强，种世衡尝夜与饮，出侍姬佐酒。既而世衡起入内，慕恩窃与姬戏。（边批：《三国演义》貂蝉事套此。世衡遽出掩之，慕恩惭愧请罪。世衡笑日：&quot;君欲之耶？&quot;即以遗之，由是诸部有贰者，使慕恩讨之，无不克。</p>
              <p>　　张说有门下生盗其宠婢，欲置之法。此生呼曰：&quot;相公岂无缓急用人时耶？何惜一婢！&quot;说奇其言，遂以赐而遣之。后杳不闻。及遭姚崇之构，祸且不测。此生夜至，请以夜明帘献九公主，为言于玄宗，得解。</p>
              <p>　　金兀术爱一小卒之妻，杀卒而夺之，宠以专房。一日昼寝，觉忽见此妇持利刃欲向。惊起问之，曰：&quot;欲为夫报仇耳。&quot;（边批：此妇亦奇。）术默然，麾使去。即日大享将士，召此妇出，谓曰：&quot;杀汝则无罪，留汝则不可。任汝于诸将中自择所从。&quot;妇指一人，术即赐之。（边批：将知感而妇不怨矣。）</p>
              <p>　<b>　王猛</b></p>
              <p>　　猛督诸军十六万骑伐燕。慕容评屯潞州。猛进与相持，遣将军徐成觇燕军。期日中，及昏而反，猛怒，欲斩成。邓羌请曰：&quot;贼众我寡，诘朝将战，且宜宥之。&quot;猛曰：&quot;若不斩成，军法不立。&quot;羌固请曰：&quot;成，部将也，虽违期应斩，羌愿与成效战以赎罪。&quot;猛又弗许。羌怒，还营，严鼓勒兵，将攻猛。猛谓羌义而有勇，（边批：具眼。）使语之曰：&quot;将军止，吾今赦之矣。&quot;成既获免，羌自来谢。猛执羌手而笑曰：&quot;吾试将军耳。（边批：不得不如此说。）将军于郡将尚尔，况国家乎！&quot;</p>
              <p>　　（评：违法请宥，私也；严鼓勒兵，悍也；且人将攻我，我因而赦之，不损威甚乎？然羌竟与成大破燕兵，以还报主帅，与其伸一将之威，所得孰多？夫所贵乎军法，又孰加于奋勇杀敌者乎？故曰：圆若用智，唯圜善转，智之所以灵妙而无穷也。）</p>
              <p>　<b>　魏元忠</b></p>
              <p>　　唐高宗幸东都时，关中饥谨。上虑道路多草窃，命监察御史魏元忠检校车驾前后。元忠受诏，即阅视赤县狱，得盗一人，神采语言异于众。（边批：具眼。）命释桎梏，袭冠带，乘驿以从，与人共食宿，托以诘盗。其人笑而许之，比反东都，士马万数，不亡一钱。</p>
              <p>　　（评：因材任能，盗皆作使，俗儒以鸡鸣狗盗之雄笑田文，不知尔时舍鸡鸣狗盗都用不着也。）</p>
              <p>　　<b>柳一砒(王比)</b></p>
              <p>　　唐柳大夫砒，谪授泸州郡守。渝州有牟磨秀才，即都校牟居厚之子，文采不高，执所业谒见。柳奖饰甚勤。子弟以为太过。柳曰：&quot;巴蜀多豪士，此押衙之子，独能好文，苟不诱进，渠即退志。以吾称誉，人必荣之，由此减三五员草贼，不亦善乎？&quot;</p>
              <p>　<b>　廉希宪</b></p>
              <p>　　元廉公希宪礼贤下士，常如不及。方为中书平章时，江南刘整以尊官来谒，公毅然不命之坐。刘去，宋诸生褴缕冠衣，袖诗请见。公亟延入坐语，稽经抽史，饮食劳苦，如平生欢。既罢，弟希贡问曰：&quot;刘整贵官而兄简薄之，诸生寒士而兄优礼之，有说乎？&quot;公曰：&quot;非尔所知也。大臣语默进退，系天下轻重。刘整官虽尊贵，然背国叛主而来者；若宋诸生，何罪而羁囚之？今国家崛起朔漠，我于斯文不加厚，则儒术由此衰熄矣。&quot;</p>
              <p>　　（评：不惟兴文，且令知节义之重，是具开国手段者。）</p>
              <p>　　<b>范文正</b></p>
              <p>　　范文正公用士，多取气节而略细故，如孙威敏、滕达道，皆所素重。其为帅日，辟置僚幕客，多取谪籍未牵复人。或疑之，公曰：&quot;人有才能而无过，朝廷自应用之。若其实有可用之材，不幸陷于吏议，不因事起之，遂为废人矣。&quot;故公所举多得士。</p>
              <p>　　（评：天下无废人，所以朝廷无废事，非大识见人不及此。）</p>
              <p>　<b>　徐存斋</b></p>
              <p>　　徐存斋由翰林督学浙中，时年未三十。一士子文中用&quot;颜苦孔之卓&quot;。徐勒之，批云&quot;杜撰&quot;，置四等。此生将领责，执卷请曰：&quot;大宗师见教诚当，但'苦孔之卓'出扬子《法言》，实非生员杜撰也。&quot;徐起立曰：&quot;本道侥幸太早，未尝学问，今承教多矣。&quot;改置一等。一时翕然，称其雅量。（边批：何曾损文宗威重！）</p>
              <p>　　（评：不吝改过，即此便知名宰相器识。闻万历初年有士作&quot;怨慕章&quot;一题，中用&quot;为舜也父者，为舜也母者&quot;句，为文宗抑置四等，批&quot;不通&quot;字。此士自陈文法出在《檀弓》。文宗大怒曰：&quot;偏你读《檀弓》！&quot;更置五等。人之度量相越，何啻千里！</p>
              <p>　　宋艺祖尝以事怒周翰，将杖之。翰自言：&quot;臣负天下才名，受杖不雅。&quot;帝遂释之。（边批：好大胆，非圣主不能容。）古来圣主名臣，断无使性遂非者。</p>
              <p>　　又闻徐公在浙时，有二生争贡，哗于堂下，公阅卷自若。已而有二生逊贡，哗于堂下，公亦阅卷自若。顷之，召而谓曰：&quot;我不欲使人争，亦不能使人让，诸生未读教条乎？连本道亦在教条中，做不得主。诸生但照教条行事而已。&quot;由是争让皆息。公之持大体皆此类。</p>
              <p><b>　　屠枰石</b></p>
              <p>　　屠枰石先生为浙中督学，持法严。按湖时，群小望风搜诸生过失。一生宿娼家，保甲昧爽两擒抵署门，无敢解者。门开，携以入。保甲大呼言状，屠佯为不见闻者，理文书自如。保甲膝行渐前，离两累颇远。屠瞬门役，判其臂曰：&quot;放秀才去。&quot;（边批：刚正人，却善谑。）门役喻其意，潜趋下引出，保甲不知也。既出，屠昂首曰：&quot;秀才安在？&quot;保甲回顾失之，大惊，不能言。与大杖三十，荷枷；娼则逐去。保甲仓惶语人曰：&quot;向殆执鬼！&quot;诸生咸唾之，而感先生曲全一酒色士也。（边批：趣甚，快甚！）自是刁风顿息，而此士卒自惩，用贡为教官。</p>
              <p>　　（评：李西平携成都妓行，为节使张延赏追还，卒成仇隙。赵清献宰清城而挈妓以归，胡铨浮海生还而恋黎倩。红颜(歹带)人，贤者不免，以此裁士，士之能全者少矣。宋韩亿性方重，累官尚书左丞，每见诸路有奏拾官吏小过者，辄不怿，曰：&quot;天下太平，圣主之心，虽昆虫草木皆欲使之得所。今仕者大则望为公卿，次亦望为侍从、职司、二千石，奈何以微瑕薄罪，锢人于盛世乎！&quot;屠公颇得此意。）</p>
              <p>　<b>　李孝寿宋元献</b></p>
              <p>　　李孝寿为开封尹。有举子为仆所凌，忿甚，具牒欲送府。同舍生劝解，久乃释，戏取牒效孝寿花书判云：&quot;不勘案，决杖二十。&quot;仆明日持诣府，告其主仿尹书判，私用刑。孝寿即追至，备言本末。孝寿幡然曰：&quot;所判正合我意！&quot;如数与仆杖，而谢举子。时都下数千人，无一仆敢肆者。（边批：快甚！）</p>
              <p>　　宋元献公罢相守洛。有一举子，行囊中有失税之物，为仆夫所告。公曰：&quot;举人应举，孰无所携？未可深罪。若奴告主，此风胡可长也！&quot;但送税院倍其税，仍治其奴罪，而遣之。</p>
            </td>
          </tr>
        </table>
        <br>
        <table width="580" cellspacing="0" cellpadding="0" border="0">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href="02.htm">上一回</a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href="04.htm">下一回</a></div>
                  </td>
                </tr>
              </table>
              <p align=center>□ 作者：冯梦龙
              <hr width="80%" noshade size="2">
              <p align=center>本书由“<a href="http://www.eshunet.com/">E书时空</a>”免费制作； 
                <br>
                想要更多的免费电子图书，请光临 <br>
                <a href="http://www.eshunet.com/">http://www.eshunet.com/</a></p>
              <p align=center>&nbsp;</p>
            </td>
          </tr>
        </table>
        
      </td>
      <td width="86" valign="top" align="right"> 
        <p><img src="right2.jpg" width="86" height="49"><br>
          <br>
          <a href="content.htm"><img src="content.jpg" width="32" height="75" border="0"></a></p>
        <p> <a href="02.htm"><img src="last.jpg" width="32" height="75" border="0"></a></p>
        <p><a href="04.htm"><img src="next.jpg" width="32" height="75" border="0"></a></p>
      </td>
    </tr>
  </table>
  <table width="776" border="0" cellspacing="0" cellpadding="0" background="botbg.jpg">
    <tr>
      <td width="80"><img src="left3.jpg" width="80" height="39"></td>
      <td>&nbsp;</td>
      <td width="86"><img src="right3.jpg" width="86" height="39"></td>
    </tr>
  </table>
</div>
</body>
</html>
