<html>
<head>
<title>远犹卷二（2）</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0">
    <tr> 
      <td width="91"><img src="left1.jpg" width="91" height="55"></td>
      <td align="center" valign="middle" background="topbg.jpg"><img src="title.jpg" width="129" height="47"></td>
      <td width="98"><img src="right1.jpg" width="98" height="55"></td>
    </tr>
  </table>
  <table width="776" border="0" cellspacing="0" cellpadding="0" background="bg.jpg">
    <tr>
      <td width="80" valign="top" align="left"><img src="left2.jpg" width="80" height="49"></td>
      <td align="center" valign="top"> <br>
        <table width="580" cellspacing="0" cellpadding="0" border="0">
          <tr> 
            <td> 
              <p align="center" class="h">远犹卷二 </p>
            </td>
          </tr>
        </table>
        <br>
        <table width="580" border="0" cellspacing="0" cellpadding="0">
          <tr> 
            <td> 　　<b>论元佑事二条 </b> 
              <p>　　神宗升遐，会程颢以檄至府。举哀既罢，留守韩康公之子宗师，问：&quot;朝廷之事如何？&quot;曰：&quot;司马君实、吕晦叔作相矣。&quot;又问：&quot;果作相，当如何？&quot;曰：&quot;当与元丰大臣同，若先分党与，他日可忧。&quot;韩曰：&quot;何忧？&quot;曰：&quot;元丰大臣皆嗜利者，使自变其已甚害民之法，（边批：必使自变，乃不可复变。）则善矣。不然，衣冠之祸未艾也。君实忠直，难与议；晦叔解事，恐力不足耳！&quot;已而皆验。</p>
              <p>　　（评：建中初（徽宗年号，）江公望为左司谏，上言：&quot;神考与元佑哲宗初号诸臣，非有斩祛、射钩之隙也，先帝信仇人黜之。陛下若立元佑为名，必有元丰、（神宗改元）绍圣（哲宗改元）为之对。有对则争兴，争兴则党复立矣。&quot;）</p>
              <p>　　司马光为政，反王安石所为。毕仲游予之书曰：&quot;昔安石以兴作之说动先帝，而患财之不足也，故凡政之可以得民财者，无不用。盖散青苗、置市易、敛役钱、变盐法者，事也；而欲兴作患不足者，情也。（边批：此弊必穷其源而后可救。）未能杜其兴作之情，而徒欲禁其散敛变置之事，是以百说而百不行。今遂废青苗、罢市易、蠲役钱、去盐法，凡号为利而伤民者，一扫而更之，则向来用事于新法者，必不喜矣。不喜之人，必不但曰'青苗不可废、市易不可罢、役钱不可蠲、盐法不可专'，必操不足之情，言不足之事，以动上意，虽致石人而使听之，犹将动也。如是，则废者可复散，罢者可复置，蠲者可复敛，去者可复存矣。为今之策，当大举天下之计，深明出入之数，以诸路所积之钱粟一归地官，使经费可支二十年之用。数年之间，又将十倍于今日、使天子晓然知天下之余于财也，则不足之论不得陈于前，而后新法始可永罢而不行。昔安石之居位也，中外莫非其人，故其法能行，今欲救前日之弊，而左右待职司使者，约十有七八皆安石之徒，虽二三旧臣，用六七君子，然累百之中存其十数，乌在其势之可为也！势未可为而欲为之，则青苗虽废将复散，况未废乎！市易、役钱、盐法亦莫不然。以此救前日之弊，如人久病而少间，其父子兄串喜见颜色而未敢贺者，以其病之犹在也。&quot;光得书耸然，竟如其虑。</p>
              <p>　　<b>陈颧(王加颧之左边)四条</b></p>
              <p>　　陈颧方赴召命，至阙，闻有中旨，令三省交进前后臣僚章疏之降出者。颧谓宰属谢圣藻曰：&quot;此必有奸人图盖己愆而为此谋者。若尽进入，则异时是非变乱，省官何以自明？&quot;因举蔡京上疏请灭刘挚等家族，乃妄言携剑入内欲斩王硅等数事。谢惊悚，即白时宰，录副本于省中。其后京党欺诬盖抹之说不能尽行，由有此迹不可泯也。</p>
              <p>　　邹浩还朝，帝言及谏立后事，奖叹再三，询：&quot;谏草安在？&quot;对曰：&quot;焚之矣。&quot;退告陈颧。颧曰：&quot;祸其始此乎？异时奸人妄出一缄，则不可辩矣。&quot;初，哲宗一子献愍太子茂，昭怀刘氏为妃时所生，帝未有子，而中官虚位，后因是得立。然才三月而夭。浩凡三谏立刘后，随削其稿。蔡京用事，素忌浩，乃使其党为伪疏，言刘后&quot;杀卓氏而夺其子，欺人可也，诅可以欺天乎？&quot;徽宗诏暴其事，遂再谪衡州别驾，寻窜昭州，果如颧言。</p>
              <p>　　（评：二事一局也，谢从之而免谗，邹违之而构过，&quot;人无远虑，必有近忧&quot;，尤信！）</p>
              <p>　　徽宗初，欲革绍圣之弊以靖国，于是大开言路。众议以瑶华复位、司马光等叙官为所当先。陈颧时在谏省，独以为&quot;幽废母后、追贬故相，彼皆立名以行，非细故也，今欲正复，当先辨明诬罔，昭雪非辜，诛责造意之人。然后发诏，以礼行之，庶无后患，不宜欲速贻悔。&quot;朝议以公论久郁，速欲取快人情。遽施行之，（边批：无识者每坐此弊。）至崇宁间，蔡京用事，悉改建中之政，人皆服公远识。</p>
              <p>　　陈公在通州，张无垢（商英）入相，欲引公自助。时置政典局，乃自局中奉旨，取公所著《尊尧集》，盖将施行所论，而由局中用公也。公料其无成，书已缮写未发，州郡复奉政典局牒催促。公乃用奏状进表，以黄帕封缄，缴申政典局，乞于御前开拆。或谓公当径申局中，何必通书庙堂，公曰：&quot;恨不得直达御览，岂可复与书耶？彼为宰相，有所施为，不于三省公行，乃置局建官若自私者，人将怀疑生忌，恐《尊尧》至而彼已动摇也。远其迹犹恐不免，况以书那！&quot;已而悉如公言。张既罢黜，公亦有台州之命，责词犹谓公&quot;私送与张商英，意要行用&quot;。于是众人服公远识。</p>
              <p>　　<b>林立山</b></p>
              <p>　　武庙《实录》将成时，首辅杨廷和以忤旨罢归，中贵张永坐罪废。翰林林立山奏记副总裁董中峰曰：&quot;史者，万世是非之权衡。昨闻迎立一事，或曰由中，或曰内阁；诛贼彬，或云由廷和，或云由永。（边批：各从其党。）疑信之间，茫无定据。今上方总核名实，书进二事，必首登一览，恐将以永真有功，廷和真有罪，君子小人，进退之机决矣。&quot;董公以白总裁费鹅湖，乃据实书：&quot;慈寿太后遣内侍取决内阁。&quot;天子由是倾心宰辅，宦寺之权始轻。</p>
              <p>　　<b>周宗韩雍</b></p>
              <p>　　烈祖镇建业日，义祖薨于广陵，致意将有奔丧之计。康王以下诸公子谓周宗曰：&quot;幸闻兄长家国多事，宜抑情损礼，无劳西渡也。&quot;宗度王似非本意，坚请报简，示信于烈祖。康工以匆遽为词，宗袖中出笔，复为左右取纸，得故茗纸贴，乞手札。康王不获已而札曰：&quot;幸就东府举哀，多垒之秋，二兄无以奔丧为念也。&quot;明年烈祖朝觐广陵，康王及诸公子果执上手大恸，诬上不以临丧为意，诅让百端，冀动物听。上因出王所书以示之，王（面见）颜而已。</p>
              <p>　　韩公雍旬宣江右时，忽报宁府之弟某王至。公托疾，乞少需，（边批：已猜着几分。）密遣人驰召三司，且索白木几。公匍匐拜迎，王入，具言兄叛状。公辞病聩莫听，请书。王索纸，左右舁几进，王详书其事而去。公上其事，朝廷遣使按，无迹。时王兄弟相欢，讳无言。使还，朝廷坐韩离间亲王罪，械以往。韩上木几亲书，方释。</p>
              <p>　　<b>喻樗</b></p>
              <p>　　张浚与赵鼎同志辅治，务在塞幸门、抑近习，相得甚欢。人知其将并相，史馆校勘喻樗独曰：&quot;二人宜且同在枢府，他日赵退则张继之，立事任人，未甚相远，则气脉长。若同在相位，万一不合而去，则必更张，是贤者自相悖戾矣。&quot;</p>
              <p>　　（评：曹可以继萧，费、董可以继诸葛，此君子所以自衍其气脉也。若乃不贵李（责力）以遗孝和，不贵张齐贤以遗真庙，是人主自以私恩为市，非帝王之公矣。</p>
              <p>　<b>　杨荣</b></p>
              <p>　　王振谓杨士奇等曰：&quot;朝廷事亏三杨先生，然三公亦高年倦勤矣，其后当如何？&quot;士奇曰：&quot;老臣当尽瘁报国，死而后己。&quot;荣曰：&quot;先生休如此说。吾辈衰残，无以效力。行当择后生可任者以报圣恩耳。&quot;振喜。翼日即荐曹鼐、苗衷、陈循、高谷等，遂次第擢用。士奇以荣当日发言之易。荣曰：&quot;彼厌吾辈矣，吾辈纵自立，彼其自己乎？一旦内中出片纸，命某人入阁，则吾辈束手而已。今四人竟是吾辈人，当一心协力也。&quot;士奇服其言。</p>
              <p>　　（评：李彦和《见闻杂记》云：&quot;言官论劾大臣，必须下功夫看见眼前何人可代者，必贤于去者，必有益于国家，方是忠于进言。若只做得这篇文字，打出自己名头，毫于国家无补，不如缄口不言，反于言责无损。&quot;此亦可与杨公之论合看。）</p>
              <p>　　<b>赵凤杨王司帑</b></p>
              <p>　　初，晋阳相者周玄豹，尝言唐主贵不可言。至是唐主欲召诣阙。赵凤曰：&quot;玄豹言已验，若置之京师，则轻躁狂险之人必辐凑其门。自古术士妄言致人族灭者多矣！&quot;乃就除光禄卿致仕。</p>
              <p>　　杨王沂中闲居，郊行，遇一相押字者，杨以所执杖书地上作一画。相者再拜曰：&quot;阁下何为微行至此？宜自爱重。&quot;王愕然，诘其所以。相者曰：&quot;土上一画，乃王字也。&quot;王笑，批缗钱五百万，仍用常所押字，命相者翌日诣司帑。司帑持券熟视曰：&quot;汝何人，乃敢作我王伪押来赚物！吾当执汝诣有司问罪！&quot;相者具言本末，至声屈，冀动王听。王之司谒与司帑打合五千缗与之，相者大恸，痛骂司帑而去。异日乘间白杨，杨怪问其故，对曰：&quot;他今日说是王者，来日又胡说增添，则王之谤厚矣！且恩王已开王社，何所复用相？&quot;王起，抚其背曰：&quot;尔说得是。&quot;即以予相者几百万，旌之。（边批：赏得是。）</p>
              <p>　　<b>程伯淳</b></p>
              <p>　　程颖为越州佥判，蔡卞为帅，待公甚厚。初，卞尝为公语：&quot;张怀素道术通神，虽飞禽走兽能呼遣之，至言孔子诛少正卯，彼尝谏以为太早，汉祖成皋相持，彼屡登高观战。不知其岁数，殆非世间人也！&quot;公每窃笑之。及将往四明，而怀素且来会稽。卞留少俟，公不为止，曰：&quot;'子不语怪、力、乱、神。'以不可训也。斯近怪矣。州牧既甚信重，士大夫又相谄合，下民从风而靡，使真有道者，固不愿此。不然，不识之未为不幸也。&quot;后二十年，怀素败，多引名士。（边批：欲以自脱。）或欲因是染公，竟以寻求无迹而止。非公素论守正，则不免于罗织矣。</p>
              <p>　　（评：张让，众所弃也，而太丘独不难一吊。张怀素，众所奉也，而伯淳独不轻一见，明哲保身，岂有定局哉！具二公之识，并行不悖可矣。蔡邕亡命江海积十二年矣，不能自晦以预免董卓之辟；逮既辟，称疾不就，犹可也，乃因卓之一怒，惧祸而从，受其宠异，死犹叹息。初心谓何，介而不果，涅而遂淄，公论自违，犹望以续史幸免，岂不愚乎？视太丘愧死矣！《容斋随笔》云：会稽天宁观老何道士，居观之东廊，栽花酿酒，客至必延之。一日有道人貌甚伟，款门求见，善谈论，能作大字。何欣然款留，数日方去。未几，有妖人张怀素谋乱，即前日道人也。何亦坐系狱，良久得释。自是畏客如虎，杜门谢客。忽有一道人，亦美风仪，多技术，西廊道士张若水介之来谒。何大怒骂，合扉拒之。此道乃永嘉林灵噩，旋得上幸，贵震一时，赐名灵素，平日一饭之恩无不厚报。若水乘驿赴阙，官至蕊珠殿校籍，父母俱荣封。而老何以尝骂故，朝夕忧惧；若水以书慰之，始少安。此亦知其一不知其二之鉴也。）</p>
              <p>　　<b>薛季昶徐宜</b></p>
              <p>　　张柬之等既诛二张、迁武后，薛季昶曰：&quot;二凶虽诛，产、禄犹在。去草不除根，终当复生。&quot;桓彦范曰：&quot;三思几上肉耳，留为天子藉手。&quot;季昶叹曰：&quot;吾无死所矣！&quot;及三思乱政，范甚悔之。</p>
              <p>　　赵汝愚先借韩伉胄力通宫掖，立宁宗。事成，徐谊曰：&quot;伉胄异时必为国患，宜饱其欲而远之。&quot;叶适亦谓汝愚曰：&quot;伉胄所望不过节钺，宜与之。&quot;朱熹曰：&quot;汝愚宜以厚赏酬伉胃，勿令预政。&quot;汝愚谓其易制，皆不听，止加伉胃防御使。伉胃大怨望，遂构汝愚之祸。</p>
              <p>　　（评：武三思、韩伉胄皆小人也。然三思有罪，故宜讨而除之；伉胄有功，故宜赏而远之。除三思，宜及迁武氏之时；远伉胄宜及未得志之日，过此皆不可为矣。五王、汝愚皆自恃其位望才力，可以凌驾而有余，而不知凶人手段更胜于豪杰。何者？此疏而彼密，此宽而彼狠也。忠谋不从，自贻伊戚。悲夫！）</p>
              <p>　<b>　李贤</b></p>
              <p>　　李贤尝因军官有增无减，进言谓：&quot;天地间万物有长必有消，如人只生不死，无处着矣。自古有军功者，虽以金书铁券，誓以永存，然其子孙不一再而犯法，即除其国；或能立功，又与其爵，岂有累犯罪恶而不革其爵者？今若因循久远，天下官多军少，民供其俸，必致困穷，而邦本亏矣，不可不深虑也。&quot;</p>
              <p>　　（评：议论关系甚大！）</p>
              <p>　<b>　刘晏</b></p>
              <p>　　刘晏于扬子置场造船艘，给千缗。或言所用实不及半，请损之。晏曰：&quot;不然，论大计者不可惜小费，凡事必为永久之虑。今始置船场，执事者至多，当先使之私用无窘，则官物坚完矣。若速与之屑屑较计，安能久行乎？异日必有减之者，减半以下犹可也，过此则不能远矣！&quot;后五十年，有司果减其半。及咸通中，有司计费而给之，无复羡余，船益脆薄易坏，漕运遂废。（边批：惜小妨大。）</p>
              <p>　<b>　李晟</b></p>
              <p>　　李晟之屯渭桥也，荧惑守岁，久乃退。府中皆贺曰：&quot;荧惑退，国家之利，速用兵者昌。&quot;晟曰：&quot;天子暴露，人臣当力死勤难，安知天道邪？&quot;至是乃曰：&quot;前士大夫劝晟出兵，非敢拒也。且人可用而不可使之知也。夫唯五纬盈缩不常，晟惧复守岁，则吾军不战自屈矣！&quot;皆曰：&quot;非所及也！&quot;</p>
              <p>　　（评：田单欲以神道疑敌，见《兵智部》李晟不欲以天道疑军。）</p>
              <p>　　<b>吕文靖</b></p>
              <p>　　仁宗时，大内灾，宫室略尽。比晓，朝者尽至；日晏，宫门不启，不得闻上起居。两府请入对，不报。久之，上御拱宸门楼，有司赞谒，百官尽拜楼下。吕文靖端独立不动，上使人问其意，对曰：&quot;宫庭有变，群臣愿一望天颜。&quot;上为举帘俯槛见之，乃拜。</p>
              <p>　　<b>掌玺内侍</b></p>
              <p>　　赵汝愚与韩伉胄既定策，欲立宁宗，尊光宗为太上皇。汝愚谕殿帅郭杲，以军五百至祥禧殿前祈请御宝。杲入，索于职掌内侍羊（马因）、刘庆祖。二人私议曰：&quot;今外议汹汹如此，万一玺入其手，或以他授，岂不利害！&quot;于是封识空函授杲，二珰取玺从间道诣德寿宫，纳之宪圣。及汝愚开函奉玺之际，宪圣自内出玺与之。</p>
              <p>　　（评：玺何等物，而欲以力取、以恩献？此与绛侯请间之意同。功名之士，未闻道也，绝大一题目，而好破题反被二阉做去。惜夫！）</p>
              <p>　　<b>裴宽李祐</b></p>
              <p>　　裴宽尝为润州参军。时刺史韦诜为女择婿，未得，会休日登楼，见有所瘗于后圃者，访其人，曰：&quot;此裴参军也。义不以苞苴污家。适有人饷鹿脯，致而去，不敢自欺，故瘗之耳。&quot;诜嗟异，遂妻以女。婚日，诜帏其女，使观之。宽瘠而长，时衣碧，族人皆笑呼为&quot;碧鹳&quot;。诜曰：&quot;爱其女，必以为贤公侯妻，可貌求人乎？&quot;宽后历礼部尚书，有声。</p>
              <p>　　李祐爵位既高，公卿多请婚其女，祐皆拒之。一日大会幕僚，言将纳婿，众谓必贵戚名族，及登宴，寂然。酒半，祐引末座一将，谓曰：&quot;知君未婚，敢以小女为托。&quot;即席成礼。他日或请其故，祐曰：&quot;每见衣冠之家缔婚大族，其子弟习于淫奢，多不令终。我以韬铃致位，自求其偶，何必仰高以博虚望？&quot;闻者以为卓识。</p>
              <p>　　（评：温公云：&quot;娶妇必不及吾家者，嫁女必胜吾家者。娶妇不及吾家，则知俭素；嫁女胜吾家，则知畏谨。&quot;时谓名言。观韦、李二公择婿，温公义犹未尽。）</p>
              <p>　<b>　王文正</b></p>
              <p>　　文正公之婿韩公，例当远任。公私以语其女曰：&quot;此小事，勿忧。&quot;一日谓女曰：&quot;韩郎知洋州矣。&quot;女大惊，公曰：&quot;尔归吾家，且不失所。吾若有所求，使人指韩郎妇翁奏免远，适累其远大也。&quot;韩闻之，曰：&quot;公待我厚如此！&quot;后韩终践二府。</p>
              <p>　　（评：古人自爱爱人，不争目睫，类如此。）</p>
              <p>　　<b>公孙仪</b></p>
              <p>　　公孙仪相鲁，而嗜鱼，一国争买鱼献之，公仪子不受。其弟谏曰：&quot;夫子嗜鱼而不受者，何也？&quot;对曰：&quot;夫唯嗜鱼，故不受也。夫既受鱼，必有下人之色，将枉于法；枉于法，则免于相；免于相，虽嗜鱼其谁给之？无受鱼而不免于相，虽不受鱼，能长自给鱼。此明夫恃人不如自恃也！&quot;</p>
              <p>　　<b>孙叔敖</b></p>
              <p>　　孙叔敖疾将死，戒其子曰：&quot;王亟封我矣，吾不受也。为我死，王则封汝。汝必无受利地！楚、越之间有寝丘，若地不利而名甚恶，楚人鬼而越人机，可长有者唯此也。&quot;孙叔敖死，王果以美地封其子。子辞而不受，请寝丘。与之，至今不失。</p>
              <p>　　<b>范蜀公</b></p>
              <p>　　范纯夫言：曩子弟赴官，有乞书于蜀公者，蜀公不许，曰：&quot;仕宦不可广求人知，受恩多，难立朝矣！&quot;（边批：味之无穷。）</p>
              <p>　　（评：国朝刘忠宣公有云：&quot;仕途勿广交、受人知，只如朋友，若三数人得力者，自可了一生。&quot;呜呼，真老成练事之语！）</p>
              <p>　　<b>汪公</b></p>
              <p>　　王云凤出为陕西提学，台长汪公谓之曰：&quot;君出振风纪，但尽分内事，勿毁淫祠、禁僧道。&quot;云凤曰：&quot;此正我辈事，公何以云然？&quot;公曰：&quot;君见得真确则可，见之不真，而一时慕名为之，他日妻妾子女有疾，不得不祷祠，一祷祠则传笑四方矣！&quot;云凤叹服。此文衡山说，恨汪公失其名。</p>
              <p>　　（评：见得真确，出自学问，狄梁公是也。慕名者未有不变，仕人举动，当推类自省。）</p>
              <p>　　<b>华歆</b></p>
              <p>　　华歆、王朗乘船避难，有一人欲附，歆难之。朗曰：&quot;幸尚宽，何为不可？&quot;后贼追至，王欲舍所携人，歆曰：&quot;本所以疑，正为此耳！既已纳其自托，宁可以急相弃耶？&quot;遂携拯如初。</p>
              <p>　<b>　下岩院主僧</b></p>
              <p>　　巴东下岩院主僧，得一青磁碗，携归，折花供佛前，明日花满其中。更置少米，经宿，米亦满；钱及金银皆然。自是院中富盛。院主年老，一日过江简田，怀中取碗掷于中流。弟子惊愕，师曰：&quot;吾死，汝辈宁能谨饬自守乎？弃之，不欲使汝增罪也。&quot;（出吴淑《秘阁闲谈》。淑，宋初人。）</p>
              <p>　　（评：沈万三家有聚宝盆，类此。高皇取试之，无验，仍还沈。后筑京城，复取此盆镇南门下，因名聚宝门云。</p>
              <p>　<b>　东海钱翁</b></p>
              <p>　　东海钱翁，以小家致富，欲卜居城中。或言：&quot;某房者，众已偿价七百金，将售矣，亟往图之！&quot;翁阅房，竟以千金成券。子弟曰：&quot;此房业有成议，今骤增三百，得无溢乎？&quot;翁笑曰：&quot;非尔所知也。吾侪小人，彼违众而售我，不稍溢，何以塞众口？且夫欲未餍者，争端未息。吾以千金而获七百之舍，彼之望既盈，而他人亦无利于吾屋。歌斯哭斯，从此为钱氏世业无患矣！&quot;已而他居多以价亏求贴，或转赎，往往成讼，唯钱氏帖然。</p>
              <p>　　<b>辞馈</b></p>
              <p>　　刘忠宣大夏戍肃州，贫甚，诸司惮逆谨，毋敢馆谷者，三学生徒轮食之。有参将某遣使致馈，敕其使不受勿返。公曰：&quot;吾老，唯一仆，日食不过数钱。若受之，仆窃之逃，不将只身陷此耶？&quot;寻同戍钟尚书橐货，果为仆窃而逃，人服公先识云。</p>
              <p>　　（评：本不欲受，虑患乃第二义也。曹公在官渡，召华歆，宾客送者千余人，赠遗数千，皆无所拒，密各题识。临去谓诸君曰：&quot;本无相拒之心，而所受遂多，念单车远行，将以怀壁为罪。&quot;乃还所赠，众服其德。忠宣盖本此。）</p>
              <p>　<b>　屏姬侍</b></p>
              <p>　　郭令公每见客，姬侍满前。及闻卢杞至，悉屏去。诸子不解。公曰：&quot;杞貌陋，妇女见之，未必不笑。他日杞得志，我属无噍类矣。&quot;</p>
              <p>　　（评：齐顷以妇人笑客，几至亡国。令公防微之虑远矣！</p>
              <p>　　王勉夫云：《宁成传》末载：周阳由为郡守，汲黯、司马安俱在二千石列，同车未尝敢均茵凭司马安不足言也，汲长孺与大将军亢礼，长揖丞相，面折九卿，矫矫风力，不肯为人下，至为周阳由所抑，何哉？周盖无赖小人，其居二千石列，肆方骄暴，凌轹同事，若无人焉，汲盖远之，非畏之也。异时河东太守胜屠公不堪其侵权，遂与之角，卒并就戮，玉石俱碎，可胜叹恨！士大夫不幸而与此辈同官，逊而避之，不失为厚，何苦与之较而自取辱哉！）</p>
              <p>　　<b>唐肃</b></p>
              <p>　　唐待制肃与丁晋公为友，宅正相对，丁将有弼谐之命，唐迁居州北。或问之，唐曰：&quot;谓之入则大拜，数与往还，事涉依附；经旬不见，情必猜疑，故避之也。&quot;</p>
              <p>　　（评：是非心不可不明，亦不可太明。立身全交，两得之矣！）</p>
              <p>　　<b>阿豺</b></p>
              <p>　　吐谷浑阿豺疾，有子二十人，召母弟慕利延曰：&quot;汝取一只箭折之。&quot;慕利延折之。又曰：&quot;汝取十九箭折之。&quot;慕利延不能折。阿豺曰：&quot;汝曹知乎？单者易折，众者难摧，戮力同心，然后社稷可固！&quot;</p>
              <p>　　（评：周大封同姓，枝叶扶疏，相依至久。六朝猜忌，庇焉寻斧，覆亡相继。不谓此狄中，乃有如此晓人！）</p>
            </td>
          </tr>
        </table>
        <br>
        <table width="580" cellspacing="0" cellpadding="0" border="0">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href="05.htm">上一回</a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href="07.htm">下一回</a></div>
                  </td>
                </tr>
              </table>
              <p align=center>□ 作者：冯梦龙
              <hr width="80%" noshade size="2">
              <p align=center>本书由“<a href="http://www.eshunet.com/">E书时空</a>”免费制作； 
                <br>
                想要更多的免费电子图书，请光临 <br>
                <a href="http://www.eshunet.com/">http://www.eshunet.com/</a></p>
              <p align=center>&nbsp;</p>
            </td>
          </tr>
        </table>
        
      </td>
      <td width="86" valign="top" align="right"> 
        <p><img src="right2.jpg" width="86" height="49"><br>
          <br>
          <a href="content.htm"><img src="content.jpg" width="32" height="75" border="0"></a></p>
        <p> <a href="05.htm"><img src="last.jpg" width="32" height="75" border="0"></a></p>
        <p><a href="07.htm"><img src="next.jpg" width="32" height="75" border="0"></a></p>
      </td>
    </tr>
  </table>
  <table width="776" border="0" cellspacing="0" cellpadding="0" background="botbg.jpg">
    <tr>
      <td width="80"><img src="left3.jpg" width="80" height="39"></td>
      <td>&nbsp;</td>
      <td width="86"><img src="right3.jpg" width="86" height="39"></td>
    </tr>
  </table>
</div>
</body>
</html>
