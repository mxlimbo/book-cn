<html>
<head>
<title>上智部总叙（二）</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0">
    <tr> 
      <td width="91"><img src="left1.jpg" width="91" height="55"></td>
      <td align="center" valign="middle" background="topbg.jpg"><img src="title.jpg" width="129" height="47"></td>
      <td width="98"><img src="right1.jpg" width="98" height="55"></td>
    </tr>
  </table>
  <table width="776" border="0" cellspacing="0" cellpadding="0" background="bg.jpg">
    <tr>
      <td width="80" valign="top" align="left"><img src="left2.jpg" width="80" height="49"></td>
      <td align="center" valign="top"> <br>
        <table width="580" cellspacing="0" cellpadding="0" border="0">
          <tr> 
            <td> 
              <p align="center" class="h">上智部总叙（二）</p>
            </td>
          </tr>
        </table>
        <br>
        <table width="580" border="0" cellspacing="0" cellpadding="0">
          <tr> 
            <td>
              <p>　　<b>胡霆桂</b></p>
              <p>　　胡霆桂，开庆间为铅山主簿。时私酿之禁甚严。有妇诉其姑私酿者。霆桂诘之曰：&quot;汝事姑孝乎？&quot;曰：&quot;孝。&quot;曰：&quot;既孝，可代汝姑受责。&quot;以私酿律苔之。政化遂行，县大治。（边批：《姑苏志》载此为赵舆夫事。）</p>
              <p>　<b>　尹源</b></p>
              <p>　　尹源，尹洙之兄也，举进士，通判径州，时知沧州刘涣坐专斩部卒，降知密州。源上书言：&quot;涣为主将，部卒有罪不伏，笞辄呼万岁，涣斩之不为过。以此谪涣，臣恐边兵愈骄，轻视主将，所系非轻。&quot;涣遂获免。</p>
              <p>　　（评：禁诸生宿娼，法也，而告讦之风不可长。效尹书判，及失税私酿，专斩部卒，皆不法也，而奴不可以加主，妇不可以凌姑，卒不可以抗帅。舍其细而全其大，非弘智不能。）</p>
              <p>　　<b>张耳</b></p>
              <p>　　张耳、陈余，皆魏名士。秦灭魏，悬金购两人。两人变姓名俱之陈，为里监门以自食。吏尝以过笞陈余。余怒欲起，张耳蹑之，使受笞。吏去，耳乃引余之桑下，数之曰：&quot;始吾与公言何若？今见小辱，而欲死一吏乎！&quot;</p>
              <p>　　（评：勾践石室，淮阴胯下，皆忍小耻以就大业也。陈余浅躁，不及张耳远甚，所以一成一败。）</p>
              <p>　　<b>狄武襄</b></p>
              <p>　　狄青起行伍十余年，既贵显，面涅犹存，曰：&quot;留以劝军中！&quot;（边批：大识量。）</p>
              <p>　　（评：即不去面涅，便知不肯遥附梁公。）</p>
              <p>　<b>　邵雍</b></p>
              <p>　　熙宁中，新法方行，州县骚然。邵康节闲居林下，门生故旧仕宦者皆欲投劾而归，以书问康节。答曰：&quot;正贤者所当尽力之时。新法固严，能宽一分，则民受一分之赐也矣。投劾而去何益？&quot;（边批：正论。）</p>
              <p>　　（评：李燔（朱晦庵弟子。）常言：&quot;人不必待仕宦有职事才为功业，但随力到处，有以及物，即功业也。&quot;莲池大师劝人作善事，或辞以无力，大师指凳日：&quot;假如此凳，欹斜碍路，吾为整之，亦一善也。&quot;如此存心，便觉临难投劾者亦是宝山空回。</p>
              <p>　　鲜于铣为利州路转运副使，部民不请青苗钱。王安石遣吏诘之。铣日：&quot;青苗之法，愿取则与。民自不愿，岂能强之！&quot;东坡称铣&quot;上不害法，中不废亲，下不伤民&quot;，以为&quot;三难&quot;。仕途当以为法。</p>
              <p>　　<b>杨士奇</b></p>
              <p>　　广东布政徐奇入觐，载岭南藤簟，将以馈廷臣。逻者获其单目以进。上视之，无杨士奇名，乃独召之，问故。士奇曰：&quot;奇自都给事中受命赴广时，众皆作诗文赠行，故有此馈，臣时有病，无所作，不然，亦不免。今众名虽具，受否未可知。且物甚微，当以无他。&quot;上意解，即以单目付中官令毁之，一无所问。</p>
              <p>　　此单一焚，而逻者丧气，省缙绅中许多祸，且使人主无疑大臣之心。所全甚大。无智名，实大智也，岂唯厚道！</p>
              <p>　　宋真宗时，有上书言官禁事者。上怒，籍其家，得朝士所与往还、占问吉凶之说，欲付御史问状。王旦自取尝所占问之书进，请并付狱。上意浸解，公遂至中书，悉焚所得书。已而上悔，复驰取之。公对：&quot;已焚讫&quot;，乃止。此事与文贞相类，都是舍身救物。）</p>
              <p>　　<b>严震</b></p>
              <p>　　严震镇山南，有一人乞钱三百千去就过活。震召子公弼等问之。公弼曰：&quot;此患风耳，大人不必应之。&quot;震怒，曰：&quot;尔必坠吾门！只可劝吾力行善事，奈何劝吾吝惜金帛？且此人不办，向吾乞三百千，的非凡也！&quot;遂命左右准数与之。于是三川之士归心恐后，亦无造次过求者。</p>
              <p>　　（评：天下无穷不肖事，皆从舍不得钱而起。天下无穷好事，皆从舍得钱而做。自古无舍不得钱之好人也。吴之鲁肃，唐之于(由页)，宋之范仲淹，都是肯大开手者。</p>
              <p>　　西吴董尚书浔阳公份，家富而勤于交接。凡衣冠过宾，无不延礼厚赠者。其孙礼部青芝公嗣成，工于诗字，往往以手书扇轴及诗稿赠人。尚书闻之曰：&quot;以我家势，虽日以金币为欢，犹恐未塞人望，奈何效清客行事耶？且缙绅之家自有局面，岂复以诗字得人怜乎？将来破吾家者，必此子也！&quot;后民变事起，时尚书已老，青芝公以文弱不能支，董氏为之破产。人服尚书先见。</p>
              <p>　　弘治间，昭庆寺欲建穿堂。察使访得富户三人，召之谕以共建，长兴吕山吴某与焉。吴曰：&quot;此不甚费、小人当独任之。&quot;察使大喜。吴归语其父，父曰：&quot;儿子有这力量，必能承吾家。&quot;此翁之见，与河阳公同。）</p>
              <p>　　<b>萧何任氏</b></p>
              <p>　　沛公至咸阳，诸将皆争走金帛财物之府分之，何独先人收秦丞相、御史律令图书藏之。沛公具知天下要塞户口多少强弱处、民所疾苦者，以何得秦图书也。</p>
              <p>　　宣曲任氏；其先为督道仓吏。秦之败也，豪杰争取金玉，任氏独窖仓粟。楚汉相距荣阳，民不得耕种，米石至万，而豪杰金玉尽归任氏。</p>
              <p>　　（评：二人之智无大小，易地则皆然也。又蜀卓氏，其先赵人，用铁冶富。秦破赵，迁卓氏之蜀，夫妻推辇行。诸迁虏少有余财，争与吏求近处，处葭萌。唯卓氏曰：&quot;此地陋薄，吾闻氓山之下沃野，下有蹲鸱，(芋也)。至死不饥，民工作布，易贾。&quot;乃求远迁，臻之临邛，即铁山鼓铸，运筹贸易，富至敌国。其识亦有过人者。</p>
              <p>　<b>　董公</b></p>
              <p>　　汉王至洛阳，新城三老董公遮说王曰：&quot;兵出无名，事故不成。故曰：明其为贼，敌乃可服。天下共立义帝，项羽放弑之，大王宜率三军之众，为之素服，以告诸侯而伐之。&quot;于是汉王为义帝发丧，兵皆缟素，告诸侯曰：&quot;寡人悉发关中兵，收三河士，南浮江、汉以下，愿从诸侯王击楚之弑义帝者！&quot;</p>
              <p>　　（评：董公此说，乃刘、项曲直分判处。随何招九江，郦生下全齐，其陈说皆本此。许庸斋谓沛公激发天下大机括。子房号为帝师，亦未有此大计。</p>
              <p>　　国朝卢廷选进士为楚臬，暴卒，良久而苏，自言为项羽讼高帝事：高帝自遣九江王布弑义帝，而佯委罪羽，缟素发丧以欺天下后世。卢在汉即九江王也。事甚怪。）</p>
              <p>　<b>　蔺相如寇恂</b></p>
              <p>　　赵王归自渑池，以蔺相如功大，拜为上卿，位在廉颇之右。廉颇自侈战功，而相如徒以口舌之劳位居其上：&quot;我见相如必辱之！&quot;相如闻，不肯与会；每朝，常称病，不欲与颇争列。已而相如出，望见廉颇，辄引车避匿。于是舍人相与谏相如，欲辞去。相如固止之曰：&quot;公之视廉颇孰与秦王？&quot;曰：&quot;不若也。&quot;相如曰：&quot;夫以秦王之威，而相如廷叱之，辱其群臣；相如虽驽，独畏廉将军哉！顾吾念之：强秦之所以不敢加兵于赵者，徒以吾两人在也，今两虎共斗，势不俱生。吾所以为此者，先国家之急而后私仇也。&quot;颇闻之，肉袒负荆，因宾客至相如门谢罪，遂为刎颈之交。</p>
              <p>　　贾复部将杀人于颖川，太守寇恂捕戮之。复以为耻，过颖川，谓左右曰：&quot;见恂必手刃之！&quot;恂知其谋，不与相见。姊子谷崇请带剑侍侧，以备非常，恂曰：&quot;不然。昔蔺相如不畏秦王而屈于廉颇者，为国也。&quot;乃敕属县盛供具，一人皆兼两人之馔。恂出迎于道，称疾而还。复勒兵欲追之，而将士皆醉，遂过去。恂遣人以状闻，帝征恂，使与复结友而去。</p>
              <p>　　（评：汾阳上堂之拜，相如之心事也。莱公蒸羊之逆，寇恂之微术也。</p>
              <p>　　安思顺帅朔方，郭子仪与李光弼俱为牙门都将，而不相能，虽同盘饮食，常睇目相视，不交一语。及子仪代思顺，光弼意欲亡去，犹未决。旬日诏子仪率兵东出赵魏。光弼入见子仪曰：&quot;一死固甘，乞免妻子。&quot;子仪趋下，持抱上堂而泣曰：&quot;今国乱主迁，非公不能东伐，岂怀私忿时耶！&quot;执其手，相持而拜，相与合谋破贼。</p>
              <p>　　丁谓窜崖州，道出雷州，(先是谓贬准为雷州司户。)准遣人以一蒸羊迎之境上。谓欲见准，准拒之。闻家僮谋欲报仇，亟杜门纵博，俟谓行远，乃罢。）</p>
              <p>　　<b>张飞</b></p>
              <p>　　先主一见马超，以为平西将军，封都亭侯。超见先主待之厚也，阔略无上下礼，与先主言，常呼字。关羽怒，请杀之，先主不从。张飞曰：&quot;如是，当示之以礼。&quot;明日大会诸将，羽、飞并挟刀立直。超入顾坐席，不见羽、飞座；见其直也，乃大惊。自后乃尊事先主。</p>
              <p>　　（评：释严颜、诲马超，都是细心作用。后世目飞为粗人，大枉！）</p>
              <p>　　<b>曹彬窦仪</b></p>
              <p>　　宋太祖始事周世宗于澶州，曹彬为世宗亲吏，掌茶酒。太祖尝从求酒，彬曰：&quot;此官酒，不可相与。&quot;自沽酒以饮之。（边批：公私两尽。）及太祖即位，语群臣曰：&quot;世宗吏不欺其主者，独曹彬耳。&quot;由是委以腹心。</p>
              <p>　　大祖下滁州，世宗命窦仪籍其帑藏。至数日，太祖命亲吏取藏绢，仪曰：&quot;公初下城，虽倾藏取之，谁敢言者？今既有籍，即为官物，非旨不可得。&quot;后太祖屡称仪有守，欲以为相。</p>
              <p>　　<b>鲁宗道</b></p>
              <p>　　宋鲁宗道(字贯夫，亳州人。)为渝德日，真宗尝有所召。使者及门，宗道不在，移时乃自仁和肆饮归。中使先入，与约曰：&quot;上若怪公来迟，当托何事以对？&quot;宗道曰：&quot;但以实告。&quot;曰：&quot;然则当得罪。&quot;宗道曰：&quot;饮酒，人之常情；欺君，臣子之大罪。&quot;中使如公对。真宗问公：&quot;何故私入酒家？&quot;公谢曰：&quot;臣家贫，无器皿，酒肆具备。适有乡亲远来，遂邀之饮。然臣既易服，市人亦无识臣者。&quot;真宗笑曰：&quot;卿为宫臣，恐为御史所弹。&quot;然自此奇公，以为真实可大用。</p>
              <p>　<b>　吕夷简</b></p>
              <p>　　仁宗久病废朝，一日疾差，思见执政，坐便殿，急召二府。吕许公闻命，移刻方赴，同列赞公速行，公缓步自如。既见，上曰：&quot;久病方平，喜与公等相见，何迟迟其来？&quot;公从容奏曰：&quot;陛下不豫，中外颇忧。一旦急召近臣，臣等若奔驰以进，恐人惊动。&quot;上以为得辅臣体。</p>
              <p>　　庆历中，石介作《庆历圣德颂》，褒贬甚峻，于夏竦尤极诋斥。未几，党议起，介得罪罢归，卒。会山东举子孔直温谋反，或言直温尝从介学，于是竦遂谓介实不死，北走胡矣。诏编管介之子于江淮，出中使，与京东刺史发介棺以验虚实。时吕夷简为京东转运使，谓中使曰：&quot;若发棺空，而介果北走，虽孥戮不为酷。万一介真死，朝廷无故剖人家墓，非所以示后也。&quot;中使曰：&quot;然则何以应中旨？&quot;夷简曰：&quot;介死，必有棺敛之人，又内外亲族及会葬门生无虑数百，至于举柩室棺，必用凶肆之人。今悉檄至劾问，苟无异说，即皆令具军令状以保结之。亦足以应诏也。&quot;中使如其言。及入奏，仁宗亦悟竦之谮，寻有旨，放介妻子还乡。</p>
              <p>　　（评：不为介雪，乃深于雪。当介作颂时，正吕许公罢相，而晏殊、章得象同升，许公不念私憾而念国体，真宰相度也！</p>
              <p>　　李太后服未除，而夷简即劝仁宗立曹后。范仲淹进曰：&quot;吕夷简又教陛下做一不好事矣。&quot;他日夷简语韩琦曰：&quot;此事外人不知，上春秋高，郭后、尚美人皆以失宠废，后宫以色进者不可胜数，不亟立后，无以正之。&quot;每事自有深意，多此类也。）</p>
              <p>　　<b>古弼张承业</b></p>
              <p>　　魏太武尝校猎西河，诏弼以肥马给骑士。弼故给弱者。上大怒，曰：&quot;尖头奴，敢裁量我！还台先斩此奴！&quot;时弼属尽惶惧，弼告之曰：&quot;事君而使君盘游不适，其罪小；不备不虞，其罪大。今北狄南虏，狡焉启疆，是吾忧也。吾选肥马以备军实，苟利国家，亦何惜死！明主可以理干，罪自我，卿等无咎。&quot;帝闻而叹曰：&quot;有臣如此，国之宝也！&quot;弼头尖，帝尝名之曰&quot;笔头&quot;，时人呼为&quot;笔公&quot;。</p>
              <p>　　后唐庄宗尝须钱蒲博、赏赐伶人，而张承业主藏钱，不可得。（边批：千古第一个内臣。）庄宗置酒库中，酒酣，使其子继岌为承业起舞。舞罢，承业出宝带币马为赠。庄宗指钱积，（边批：意在此。）语承业曰：&quot;和哥（继岌小字。）乏钱，可与钱一积，安用带马？&quot;承业谢曰：&quot;国家钱，非臣所得私。&quot;庄宗语侵之，承业怒曰：&quot;臣老敕使，非为子孙，但受先王顾命，誓雪国耻，惜此钱，佐王成霸业耳！若欲用，何必问臣？财尽兵散，岂独臣受祸也！&quot;因持庄宗衣而泣。乃止。</p>
              <p>　　<b>后唐明宗</b></p>
              <p>　　秦王从荣性轻佻，喜儒学，多招致后生浮薄之徒赋诗饮酒。一日，明宗问之曰：&quot;尔军政之余，所习何事？&quot;对曰：&quot;暇则读书，与诸儒诗谈道。&quot;明宗曰：&quot;吾每见先帝好作歌诗，甚无谓。汝将家子，文章非所素刁，必不能工，传于人口，徒作笑柄，吾老矣，于经义虽未晓，然尚喜闻之，余不足学也。&quot;从荣卒败。</p>
              <p>　　<b>李渊</b></p>
              <p>　　李渊克霍邑。行赏时，军吏拟奴应募不得与良人同。渊曰：&quot;矢石之间，不辨贵贱；论勋之际，何有等差？宜并从本勋授。&quot;引见霍邑吏民，劳赏如西河，选其壮丁，使从军。关中军士欲归者，并授五品散官，遣归。或谏以官太滥，渊曰：&quot;隋氏吝惜勋赏，致失人心，奈何效之？且收众以官，不胜于用兵乎？&quot;</p>
              <p>　　<b>刘温叟</b></p>
              <p>　　开宝三年，刘温叟为御史中丞。一日晚过明德门，帝方与黄门数人登楼。温叟知之，令传呼依常而过，翌日请对，言：&quot;人主非时登楼，则下必希望恩赏。臣所以呵道而过，欲示众以陛下非时不登楼也。&quot;帝善之。</p>
              <p>　　<b>卫青程信</b></p>
              <p>　　大将军青兵出定襄。苏建、赵信并军三千余骑，独逢单于兵。与战一日，兵且尽，信降单于，建独身归青。议郎周霸曰：&quot;自大将军出，未尝斩稗将。今建弃军，可斩，以明将军之威。&quot;长史安曰：&quot;不然。建以数千卒当虏数万，力战一日，士皆不敢有二心。自归而斩之，是示后无反意也。不当斩。&quot;青曰：&quot;青得以肺腑待罪行间，不患无威。而霸说我以明威，甚失臣意。且使臣职虽当斩将，以臣之尊宠，而不敢专诛于境外，其归天子，天子自裁之，于以风为人臣者不敢专权，不亦可乎？&quot;遂囚建诣行在，天子果赦不诛。</p>
              <p>　　（评：卫青握兵数载，宠任无比，而上不疑，下不忌，唯能避权远嫌故。不然，虽以狄枢使之功名，犹不克令终，可不戒欤！</p>
              <p>　　狄青为枢密使，自恃有功，颇骄蹇，怙惜，士卒每得衣粮，皆曰：&quot;此狄家爷爷所赐。&quot;朝廷患之。时文潞公当国，建言以两镇节使出之。青自陈无功而受镇节，无罪而出外藩。仁宗亦以为然，向潞公述此语，且言狄青忠臣。潞公曰：&quot;太祖岂非周世宗忠臣？但得军心，所以有陈桥之变。&quot;上默然。青犹未知，到中书自辩。潞公直视之，曰：&quot;无他，朝廷疑尔！&quot;青惊怖，却行数步。青在镇，每月两遣中使抚问。青闻中使来，辄惊疑终日。不半年，病作而卒。——潞公之谋也。）</p>
              <p>　　休宁程公信为南司马，征川贵时，诏以便宜之权付公。公自发兵至凯旋，不爵一人，不杀一人。同事者以为言，公曰：&quot;刑赏，人主之大柄，惧阃外事不集而假之人臣。幸而事集，又窃弄之，岂人臣之谊耶？&quot;论者以为古名臣之言。</p>
              <p>　　<b>李愬</b></p>
              <p>　　节度使李愬既平蔡，械吴元济送京师。屯兵鞠场，以待招讨使裴度。度入城，愬具袁鞋出迎，拜于路左。度将避之，愬曰：&quot;蔡人顽悖，不识上下之分数十年矣。愿公因而示之，使知朝廷之尊。&quot;（边批：其意甚远。）度乃受之。</p>
              <p>　　<b>冯(火爰)</b></p>
              <p>　　孟尝君问门下诸客谁习计会，能为收责于薛者。冯媛署曰&quot;能&quot;。于是约车治装，载券契而行，辞曰：&quot;责毕收，以何市而反？&quot;孟尝君曰：&quot;视吾家所寡有者。&quot;媛至薛，召诸民当偿者悉来，既合券，矫令以责赐诸民，悉焚其券。民称&quot;万岁&quot;。长驱至齐，孟尝君怪其疾也，衣冠而之，曰：&quot;责毕收乎？&quot;曰：&quot;收毕矣。&quot;&quot;以何市而反？&quot;媛曰：&quot;君云视吾家所寡有者，臣窃计君宫中积珍宝，狗马实外厩，美人充下陈，君家所寡有者，义耳！窃以为君市义。&quot;（边批：奇！）孟尝君曰：&quot;市义奈何？&quot;曰：&quot;今君有区区之薛，不拊爱其民，因而贾利之。臣窃矫君命以责赐诸民，因焚其券，民称万岁：乃臣所以为君市义也！&quot;孟尝君不悦，曰：&quot;先生休矣！&quot;后期年，齐王疑孟尝，使就国。未至薛百里，民扶老携幼争趋迎于道。孟尝君谓媛曰：&quot;先生所为文市义者，乃今日见之。&quot;</p>
              <p>　　（评：媛使齐复相田文，及立宗庙于薛，皆纵横家熟套。唯&quot;市义&quot;一节高出千古，非战国策上所及。保国保家者，皆当取法。）</p>
              <p>　　<b>王旦</b></p>
              <p>　　王钦若、马知节同在枢府，一日上前因事忿争。上召王旦至，则见钦若喧哗不已，马则涕泣曰：&quot;愿与钦若同下御史府。&quot;旦乃叱钦若下去。上怒甚，欲下之狱。旦从容曰：&quot;钦若等恃陛下顾遇之厚，上烦陛下。臣冠宰府，当行朝典，然观陛下天颜不怡，愿且还内，来日取旨。&quot;上许之。旦退，召钦若等切责，皆皇惧，手疏待罪。翌日，上召旦曰：&quot;王钦若等事如何处分？&quot;旦曰：&quot;臣晓夕思之，钦若等当黜，然未知使伏何罪？&quot;上曰：&quot;对朕忿争无礼。&quot;旦曰：&quot;陛下圣明在御，而使大臣坐忿争无礼之罪，恐夷狄闻之，无以威远。&quot;上曰：&quot;卿意如何？&quot;对曰：&quot;愿至中书，召钦若等，宣示陛下含容之意，且戒约之。俟少间，罢之未晚。&quot;上曰：&quot;非卿言，朕固难忍。&quot;后数月，钦若等皆罢。</p>
              <p>　　<b>胡(氵荧)</b></p>
              <p>　　正统中，宗伯胡荧一日早朝承旨，跪起，带解落地。从容拾系之，遂叩头还班，御史亦不能纠。十三年，彭鸣中状元，当上表谢恩之夕，坐以待旦。至四鼓，乃隐几而寐，竟失朝。纠仪御史奏，令锦衣卫拿。已奉旨，胡公出班奏：&quot;状元彭鸣不到，合着锦衣卫寻。&quot;上是之。不然，一新状元遂被拘执如囚人，斯文不雅观。老成举措，自得大体。</p>
              <p>　　<b>孙觉</b></p>
              <p>　　孙莘老觉知福州。时民有欠市易钱者，系狱甚众。适有富人出钱五百万葺佛殿，请于莘老。莘老徐曰：&quot;汝辈所以施钱，何也？&quot;众曰：&quot;愿得福耳。&quot;莘老曰：&quot;佛殿未甚坏，又无露坐者，孰若以钱为狱囚偿官，使数百人释枷锁之苦，其获福岂不多乎？&quot;富人不得已，诺之。即日输官，囹圄遂空。</p>
              <p>　　<b>赵清献</b></p>
              <p>　　赵清献公出察青州，每念一人入狱，十人罢业，株连波及，更属无辜。且狱禁中夏有疫疾湿蒸，冬有疫疗冻裂。或以小罪，经年桎梏，或以轻系，追就死亡。狱卒囚长，需索凌辱，尤可深痛。时令人马上飞吊监簿查勘，以狱囚多少，定有司之贤否。行之期年，郡州具属吏，无敢妄系一人者。邵尧夫每称道其事。</p>
              <p>　　<b>贾彪</b></p>
              <p>　　贾彪与荀爽齐名，举孝廉为新息长。小民因贫，多不养子，彪严为其制，与杀人同罪。城南有盗劫害人者，北有妇人杀子者，彪出案发，而椽吏欲引南。彪怒曰：&quot;贼寇害人，此则常理；母子相残，逆天违道！&quot;遂驱车北行，案验其罪。城南贼闻之，亦面缚自首。数年间养子数千，佥曰：&quot;贾父所长。&quot;生男名曰&quot;贾男&quot;，生女名曰&quot;贾女&quot;。</p>
              <p>　　（评：手段已能办贼，直欲以奇致之。）</p>
              <p>　　<b>柳公绰</b></p>
              <p>　　柳公绰节度山东，行部至邓，吏有纳贿、舞文，二人同系。县令闻公绰素持法，必杀贪者。公绰判曰：&quot;贼吏犯法，法在；好吏坏法，法亡！&quot;竟诛舞文者。</p>
              <p>　　（评：天伦、王法，两者持世之大端。彪舍贼寇而案杀子，公绰置赃吏而诛舞文，此种识力，于以感化贼盗、赃吏有余矣。若丙吉不问道旁死人而问牛喘，未免失之迂腐。）</p>
              <p>　　<b>季本</b></p>
              <p>　　季本初仕，为建宁府推官，值宸濠反江西，王文成公方发兵讨之。而建有分水关，自江入闽道也。本请于所司，身往守之。会巡按御史某以科场事檄郡守与本并入。守以书趣本，本复书曰：&quot;建宁所恃者，唯吾两人。兵家事在呼吸，而科场往返动计四旬。今江西胜负未可知，土寇生发叵测。微吾二人，其谁与守？即幸而无事，当此之际，使试录列吾两人名，传播远迩，将以为不知所重，贻笑多矣。拒违按院之命，孰与误国家事哉！&quot;守深服其言，竞不往。（边批：此守亦高人。）</p>
              <p>　　（评：科场美事，人方则得之，谁肯舍甘就苦？选事避难，睹此当愧汗矣！）</p>
            </td>
          </tr>
        </table>
        <br>
        <table width="580" cellspacing="0" cellpadding="0" border="0">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href="03.htm">上一回</a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href="05.htm">下一回</a></div>
                  </td>
                </tr>
              </table>
              <p align=center>□ 作者：冯梦龙
              <hr width="80%" noshade size="2">
              <p align=center>本书由“<a href="http://www.eshunet.com/">E书时空</a>”免费制作； 
                <br>
                想要更多的免费电子图书，请光临 <br>
                <a href="http://www.eshunet.com/">http://www.eshunet.com/</a></p>
              <p align=center>&nbsp;</p>
            </td>
          </tr>
        </table>
        
      </td>
      <td width="86" valign="top" align="right"> 
        <p><img src="right2.jpg" width="86" height="49"><br>
          <br>
          <a href="content.htm"><img src="content.jpg" width="32" height="75" border="0"></a></p>
        <p> <a href="03.htm"><img src="last.jpg" width="32" height="75" border="0"></a></p>
        <p><a href="05.htm"><img src="next.jpg" width="32" height="75" border="0"></a></p>
      </td>
    </tr>
  </table>
  <table width="776" border="0" cellspacing="0" cellpadding="0" background="botbg.jpg">
    <tr>
      <td width="80"><img src="left3.jpg" width="80" height="39"></td>
      <td>&nbsp;</td>
      <td width="86"><img src="right3.jpg" width="86" height="39"></td>
    </tr>
  </table>
</div>
</body>
</html>
