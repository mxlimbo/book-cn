<html>
<head>
<title>远犹卷二（1）</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0">
    <tr> 
      <td width="91"><img src="left1.jpg" width="91" height="55"></td>
      <td align="center" valign="middle" background="topbg.jpg"><img src="title.jpg" width="129" height="47"></td>
      <td width="98"><img src="right1.jpg" width="98" height="55"></td>
    </tr>
  </table>
  <table width="776" border="0" cellspacing="0" cellpadding="0" background="bg.jpg">
    <tr>
      <td width="80" valign="top" align="left"><img src="left2.jpg" width="80" height="49"></td>
      <td align="center" valign="top"> <br>
        <table width="580" cellspacing="0" cellpadding="0" border="0">
          <tr> 
            <td> 
              <p align="center" class="h">远犹卷二 </p>
            </td>
          </tr>
        </table>
        <br>
        <table width="580" border="0" cellspacing="0" cellpadding="0">
          <tr> 
            <td>
              <p>　　谋之不远，是用大简；人我迭居，吉凶环转；老成借筹，宁深毋浅。集《远犹》。</p>
              <p>　　<b>训储(二条)</b></p>
              <p>　　商高宗为太子时，其父小乙尝使久居民间，与小民出入同事，以知其情。</p>
              <p>　　（评：太祖教谕太子，必命备历农家，观其居处、服食、器用，使知农之劳苦。洪武末选秀才，随春坊官分班入直，近前说民间利害等事。成祖巡行北京，使二皇长孙周行村落，历观农桑之事。论教者宜以为法。）</p>
              <p>　　张昭先逮事唐明宗。明宗诸皇子竞侈汰。昭疏训储之法，略云：&quot;陛下诸子，宜各置师傅，令折节师事之。一日中但令止记一事，一岁之内，所记渐多，则每月终令师傅共录奏闻。俟皇子上谒，陛下辄面问，倘十中得五，便可博识安危之故，深究成败之理。&quot;明宗不能用。</p>
              <p>　　（评：此可为万世训储之法，胜如讲经说书，作秀才学问也。）</p>
              <p>　<b>　李泌</b></p>
              <p>　　肃宗子建宁王(亻炎)性英果，有才略。从上自马嵬北行，兵众寡弱，屡逢寇盗。(亻炎)自选骁勇居上前后，血战以卫上。上或过时未食，(亻炎)悲泣不自胜。军中皆属目向之。上欲以(亻炎)为天下兵马元帅，使统诸将东征。李泌曰：&quot;建宁诚元帅才，然广平，兄也。若建宁功成，岂使广平为吴太伯乎？&quot;上曰：&quot;广平，冢嗣也，何必以元帅为重！&quot;泌曰：&quot;广平未正位东宫。今天下艰难，众心所属，在于元帅。若建宁大功既成，陛下虽欲不以为储副，同立功者其肯已乎？太宗、太上皇即其事也。&quot;上乃以广平王(亻叔)为天下兵马元帅，诸将皆以属焉。(亻炎)闻之，谢泌曰：&quot;此固(亻炎)之心也！&quot;</p>
              <p>　　<b>王叔文</b></p>
              <p>　　王叔文以棋侍太子。尝论政至宫市之失，太子曰：&quot;寡人方欲谏之。&quot;众皆称赞，叔文独无言。既退，独留叔文，问其故。对曰：&quot;太子职当侍膳问安，不宜言外事。陛下在位久，如疑太子收人心，何以自解？&quot;太子大惊，因泣曰：&quot;非先生，寡人何以知此！&quot;遂大爱幸。</p>
              <p>　　（评：叔文固俭险小人，此论自正。）</p>
              <p>　　<b>白起祠</b></p>
              <p>　　贞元中，咸阳人上言见白起，令奏云：&quot;请为国家捍御四陲。正月吐蕃必大下。&quot;既而吐蕃果入寇，败去。德宗以为信然，欲于京城立庙，赠起为司徒。李泌曰：&quot;臣闻'国将兴，听于人'。今将帅立功，而陛下褒赏白起，臣恐边将解体矣。且立庙京师，盛为祷祝，流传四方，将召巫风。臣闻杜邮有旧祠，请敕府县修葺，则不至惊人耳目。&quot;(边批：妥贴。)上从之。</p>
              <p>　<b>　苏颂</b></p>
              <p>　　苏颂执政时，见哲宗年幼，每大臣奏事，但取决于宣仁，哲宗有言，或无对者；唯颂奏宣仁后，必再禀哲宗，有宣谕，必告诸臣俯伏而听。及贬元祜故宫，御史周秩并劾颂。哲宗曰：&quot;颂知君臣之义，无轻议此老。&quot;</p>
              <p>　<b>　戮叛二条</b></p>
              <p>　　宋艺祖推戴之初，陈桥守门者拒而不纳，遂如封丘门，抱关吏望风启钥。及即位，斩封丘吏而官陈桥者。</p>
              <p>　　至正间，广东王成、陈仲玉作乱。东莞人何真请于行省，举义兵，擒仲玉以献。成筑岩自守，围之，久不下。真募人能缚成者，予钱十千，于是成奴缚之以出，真笑谓成曰：&quot;公奈何养虎为害？&quot;成惭谢。奴求赏，真如数与之，使人具汤镬，驾诸转轮车上。成惧，谓将烹己。真乃缚奴于上，促烹之；使数人鸣鼓推车号于众曰：&quot;四境有奴缚主者，视此！&quot;人服其赏罚有章，岭表悉归心焉。</p>
              <p>　　<b>宋艺祖三条</b></p>
              <p>　　初，太祖谓赵普曰：&quot;自唐季以来数十年，帝王凡十易姓，兵革不息，其故何也？&quot;普曰：&quot;由节镇太重，君弱臣强。今唯稍夺其权，制其钱谷，收其精兵，则天下自安矣。&quot;语未毕，上曰：&quot;卿勿言，我已谕矣！&quot;(边批：聪明。)顷之，上与故人石守信等饮。酒酣，屏左右，谓曰：&quot;我非尔曹之力，不得至此，念汝之德，无有穷已。然为天子亦大艰难，殊不若为节度使之乐。吾今终夕未尝安枕而卧也。&quot;守信等曰：&quot;何故？&quot;上曰：&quot;是不难知：居此位者，谁不欲为之？&quot;守信等皆惶恐顿首，曰：&quot;陛下何为出此言？&quot;上曰：&quot;不然。汝曹虽无心，其如麾下之人欲富贵何？一旦以黄袍加汝身，虽欲不为，不可得也。&quot;守信等乃皆顿首泣，曰：&quot;臣等愚不及此，唯陛下哀怜，指示可生之路。&quot;上曰：&quot;人生如白驹过隙，所欲富贵者，不过多得金钱，厚自娱乐，使子孙无贫乏耳。汝曹何不释去兵权，择便好田宅市之，为子孙立永久之业；（边批：王翦、萧何所以免祸。）多置歌儿舞女，日饮酒相欢，以终其天年？君臣之间，两无猜嫌，不亦善乎！&quot;皆再拜曰：&quot;陛下念臣及此，所谓生死而骨肉也！&quot;明日皆称疾，请解兵权。</p>
              <p>　　（评：或谓宋之弱，由削节镇之权故。夫节镇之强，非宋强也。强干弱枝，自是立国大体。二百年弊穴，谈笑革之，终宋世无强臣之患，岂非转天移日手段！若非君臣偷安，力主和议，则寇准、李纲、赵鼎诸人用之有余，安在为弱乎？）</p>
              <p>　　熙宁中，作坊以门巷委狭，请直而宽广之。神宗以太祖创始，当有远虑，不许。既而众工作苦，持兵夺门，欲出为乱。一老卒闭而拒之，遂不得出，捕之皆获。（边批：设险守国道只如此。）</p>
              <p>　　神宗一日行后苑，见牧狻猪者，问：&quot;何所用？&quot;牧者曰：&quot;自太祖来，尝令畜。自稚养至大，则杀之，更养稚者。累朝不改，亦不知何用。&quot;神宗命革之。月余，忽获妖人于禁中，索猪血浇之，仓卒不得。方悟祖宗远虑。</p>
              <p>　　<b>郭钦</b></p>
              <p>　　汉魏以来，羌、胡、鲜卑降者，多处之塞内诸郡。其后数因忿恨，杀害长吏，渐为民患。侍御史郭钦请及平吴之威、谋臣猛将之略，渐徙内郡杂胡于边地，峻四夷出入之防，明先王荒服之制。此万世长策也。不听，卒有五胡之乱。</p>
              <p>　　（评：只有开国余威可乘，失此则无能力矣。宋初不能立威契丹，卒使金、元之祸相寻终始。我太祖北逐金元，威行沙漠。文皇定鼎燕都，三犁来庭，岂非万世久安之计乎！）</p>
              <p>　　<b>处继迁母</b></p>
              <p>　　李继迁扰西鄙。保安军奏获其母。太宗欲诛之，以寇准居枢密，独召与谋。准退，过相幕，吕端谓准曰：&quot;上戒君勿言于端乎？&quot;准曰：&quot;否。&quot;告之故。端曰：&quot;何以处之？&quot;准曰：&quot;欲斩于保安军北门外，以戒凶逆。&quot;端曰：&quot;必若此，非计之得也！&quot;即入奏曰：&quot;昔项羽欲烹太公，高祖愿分一杯羹。夫举大事不顾其亲，况继迁悖逆之人乎！陛下今日杀之，明日继迁可擒乎？若其不然，徒结怨，益坚其叛耳。&quot;太宗曰：&quot;然则如何？&quot;端曰：&quot;以臣之愚，宜置于延州，使善视之，以招来继迁。即不即降，终可以系其心，而母生死之命在我矣。&quot;太宗柑髀称善，曰：&quot;微卿，几误我事！&quot;其后母终于延州，继迁死，子竟纳款。</p>
              <p>　　（评：具是依，则为俺答之款；具是违，则为奴囚之叛。）</p>
              <p>　　<b>徐达</b></p>
              <p>　　大将军达之蹙元帝于开平也，缺其围一角，使逸去。常开平怒亡大功，大将军言：&quot;是虽一狄，然尝久帝天下，吾主上又何加焉？将裂地而封之乎，抑遂甘心也？既皆不可，则纵之固便。&quot;开平且未然。及归报，上亦不罪。</p>
              <p>　　（评：省却了太祖许多计较。然大将军所以敢于纵之者，逆知圣德之弘故也。何以知之？于遥封顺帝、赦陈理为归命侯而不诛知之。）</p>
              <p>　　<b>元旦日食</b></p>
              <p>　　元旦日食，富弼请罢宴撤乐，吕夷简不从。弼曰：&quot;万一契丹行之，恐为中国羞。&quot;后有自契丹还者，言虏是日罢宴。仁宗深悔之。</p>
              <p>　　（评：值华、虏争胜之日，故以契丹为言，其实理合罢宴，不系虏之行不行也。）</p>
              <p>　　<b>贡麟</b></p>
              <p>　　交趾贡异兽，谓之麟。司马公言：&quot;真伪不可知。使其真，非自至不为瑞；若伪，为远夷笑。愿厚赐而还之。&quot;</p>
              <p>　　（评：方知秦皇、汉武之愚。）</p>
              <p>　　<b>契丹立君</b></p>
              <p>　　边帅遣种朴入奏：&quot;得谍言，阿里骨已死，国人未知所立。契丹官赵纯忠者，谨信可任。愿乘其未定，以劲兵数千，拥纯忠入其国，立之。&quot;众议如其请，苏颂曰：&quot;事未可知，今越境立君，傥彼拒而不纳，得无损威重乎？徐观其变，俟其定而抚敢之，未晚也。&quot;已而阿里骨果无恙。</p>
              <p>　　<b>地图贡道</b></p>
              <p>　　熙宁中，高丽入贡，所经郡县悉要地图，所至皆造送。至扬州，牒取地图。是时陈秀公守扬，绐使者欲尽见两浙所供图，仿其规制供之。及图至，都聚而焚之，具以事闻。</p>
              <p>　　（评：宋初，遣卢多逊使李国主。还，舣舟宣化口，使人白国主曰：&quot;朝迁重修天下图经，史馆独缺江东诸州。愿各求一本以归。&quot;国主急令缮写送之。于是尽得其十九州形势、屯戍远近、户口多寡以归，朝廷始有用兵之意。秀公此举，盖惩前事云。）</p>
              <p>　　成化十六年，朝鲜请改贡道。（注：因建州女直邀劫故。）中官有朝鲜人为之地。众将从之。职方郎中刘大夏独执不可，曰：&quot;朝鲜贡道，自鸦鹘关出辽阳，经广宁，过前屯，而后入山海，迂回三四大镇，此祖宗微意。若自鸭绿江抵前屯、山海路大径，恐贻他日忧。&quot;卒不许。</p>
              <p>　　<b>陈恕</b></p>
              <p>　　陈晋公为三司使，真宗命具中外钱谷大数以闻，恕诺而不进。久之，上屡趣之，恕终不进。上命执政诘之，恕曰：&quot;天子富于春秋，若知府库之充羡，恐生侈心。&quot;</p>
              <p>　　（评：李吉甫为相，撰《元和国计簿》上之，总计天下方镇、州、府、县户税实数，比天宝户税四分减三，天下仰给县官者八十二万余人，比天宝三分增一，其水旱所伤、非时调发者，不在此数，欲以感悟朝廷。大臣忧国深心类如此。）</p>
              <p>　　<b>李沆</b></p>
              <p>　　李沆为相，王旦参知政事，以西北用兵，或至旰食。旦叹曰：&quot;我辈安能坐致太平，得优游无事耶？&quot;沆曰：&quot;少有忧勤，足为警戒。他日四方宁谧，朝廷未必无事。语曰：'外宁必有内忧。'譬人有疾，常在目前，则知忧而治之，沆死，子必为相，遵与虏和亲，一朝疆场无事，恐人主渐生侈心耳！&quot;旦未以为然。沆又日取四方水旱、盗贼及不孝恶逆之事奏闻，上为之变色，惨然不悦。旦以为&quot;细事不足烦上听，且丞相每奏不美之事，拂上意。&quot;沆曰：&quot;人主少年，当使知四方艰难，常怀忧惧。不然，血气方刚，不留意声色狗马，则土木、甲兵、祷祠之事作矣，吾老不及见，此参政他日之忧也！&quot;沆没后，真宗以契丹既和，西夏纳款，遂封岱、祠汾，大营宫殿，搜讲坠典，靡有暇日。旦亲见王钦若、丁谓等所为，欲谏，则业已同之，欲去，则上遇之厚，乃知沆先识之远，叹曰：&quot;李文靖真圣人也！&quot;</p>
              <p>　　（评：《左传》：晋、楚遇于鄢陵，范文子不欲战，曰：&quot;唯圣人能内外无患。自非圣人，外宁必有内忧。盍释楚以为外惧乎？&quot;厉公不听，战楚胜之。归益骄，任嬖臣胥童，诛戮三谷，遂见弑于匠丽。文靖语本此。）</p>
              <p>　<b>　韩琦</b></p>
              <p>　　太宗、仁宗尝猎于大名之郊，题诗数十篇，贾昌朝时刻于石。韩琦留守日，以其诗藏于班瑞殿之壁。客有劝琦摹本以进者，琦曰：&quot;修之得已，安用进为？&quot;客亦莫谕琦意。韩绛来，遂进之。琦闻之，叹曰：&quot;昔岂不知进耶？顾上方锐意四夷事，不当更导之耳。&quot;石守道编《三朝圣政录》，将上，一日求质于琦。琦指数事，其一，太祖惑一宫鬟，视朝晏，群臣有言。太祖悟，伺其酣寝，刺杀之，琦曰：&quot;此岂可为万世法！已溺之，乃恶其溺而杀之，彼何罪？使其复有嬖，将不胜其杀矣。&quot;遂去此等数事，守道服其精识。</p>
              <p>　　<b>刘大夏二条</b></p>
              <p>　　天顺中，朝廷好宝玩。中贵言宣德中，尝遣太监王三保使西洋，获奇珍无算。帝乃命中贵至兵部，查王三保至西洋水程。时刘大夏为郎，项尚书公忠令都吏检故牒，刘先检得，匿之。都吏检不得，复令他吏检。项诘都吏曰：&quot;署中牍焉得失？&quot;刘微笑曰：&quot;昔下西洋，费钱谷数十万，军民死者亦万计。此一时弊政，牍即存，尚宜毁之，以拔其根，犹追究其有无耶？&quot;项耸然，再揖而谢，指其位曰：&quot;公达国体，此不久属公矣！&quot;</p>
              <p>　　又，安南黎灏侵占城地，西略诸土夷，败于老挝。中贵人汪直欲乘间讨之，使索英公下安南牍。大夏匿弗予。尚书为榜吏至再，大夏密告曰：&quot;衅一开，西南立糜烂矣！&quot;尚书悟，乃已。</p>
              <p>　　（评：此二事，天下阴受忠宣公之赐而不知。）</p>
              <p>　<b>　辞连署辞密揭</b></p>
              <p>　　宪宗嘉崔群谠直，命学士自今奏事必取群连署，然后进之。群曰：&quot;翰林举动，皆为故事。必如是，后来万一，有阿媚之人为之长，则下位直言无自而进矣。&quot;遂不奉诏。</p>
              <p>　　上御文华殿，召刘大夏谕曰：&quot;事有不可，每欲召卿商榷，又以非卿部内事而止。今后有当行当罢者，卿可以揭贴密进。&quot;大夏对曰：&quot;不敢。&quot;上曰：&quot;何也？&quot;大夏曰：&quot;先朝李孜省可为鉴戒。&quot;上曰：&quot;卿论国事，岂孜省营私害物者比乎？&quot;大夏曰：&quot;臣下以揭贴进，朝廷以揭帖行，是亦前代斜封、墨敕之类也。陛下所行，当远法帝王，近法祖宗，公是公非，与众共之，外付之府部，内咨之阁臣可也。如用揭贴，因循日久，视为常规。万一匪人冒居要职，亦以此行之，害可胜言！此甚非所以为后世法，臣不敢效顺。&quot;上称善久之。</p>
              <p>　　（评：老成远虑，大率如此，由中无寸私、不贪权势故也。）</p>
              <p>　<b>　辞例外赐</b></p>
              <p>　　富郑公为枢密使。值英宗即位，颁赐大臣。已拜受，又例外特赐。郑公力辞。东朝遣小黄门谕公曰：&quot;此出上例外之赐。&quot;公曰：&quot;大臣例外受赐，万一人主例外作事，何以止之？&quot;辞不受。</p>
              <p>　　<b>范仲淹</b></p>
              <p>　　劫盗张海将过高邮，知军晁仲约度不能御，谕军中富民出金帛牛酒迎劳之。事闻，朝廷大怒，富弼议欲诛仲约。仲淹曰：&quot;郡县兵械足以战守，遇敌不御，而反赂之，法在必诛。今高邮无兵为械，且小民之情，醵出财物而免于杀掠，必喜。戮之，非法意也。&quot;仁宗乃释之。弼愠曰：&quot;方欲举法，而多方阻挠，何以整众！&quot;仲淹密告之曰：&quot;祖宗以来，未尝轻杀臣下。此盛德事，奈何欲轻坏之？他日手滑，恐吾辈亦未可保。&quot;弼不谓然。及二人出按边，弼自河北还，及国门，不得入，未测朝廷意，比夜彷徨绕床，叹曰：&quot;范六丈圣人也！&quot;</p>
              <p>　　<b>赵忠简</b></p>
              <p>　　刘豫揭榜山东，妄言御医冯益遣人收买飞鸽，因有不逊语。知泅州刘纲奏之。张浚请斩益以释谤，赵鼎继奏曰：&quot;益事诚暧昧，然疑似间有关国体。然朝廷略不加罚，外议必谓陛下实尝遣之，有累圣德。不若暂解其职，姑与外祠，以释众惑。&quot;上欣然，出之浙东。浚怒鼎异己。鼎曰：&quot;自古欲去小人者，急之，则党合而祸大；缓之，则彼自相挤，今益罪虽诛，不足以快天下，然群阉恐人君手滑，必力争以薄其罪。不若谪而远之，既不伤上意，彼见谪轻，必不致力营求；又幸其位，必以次窥进，安肯容其入那？若力排之，此辈侧目吾人，其党愈固而不破矣！&quot;浚始叹服。</p>
              <p>　　<b>文彦博</b></p>
              <p>　　富弼用朝士李仲昌策，自澶州商胡河穿六塔渠，入横陇故道。北京留守贾昌朝素恶弼，阴约内侍武继隆，令司天官二人，俟执政聚时，于殿廷抗言：&quot;国家不当穿河北方，以致上体不安。&quot;后数日，二人又听继隆上言：请皇后同听政。史志聪以状白彦博，彦博视而怀之，徐召二人诘之曰：&quot;天文变异，汝职所当言也。何得辄预国家大事耶，汝罪当族！&quot;二人大惧。彦博曰：&quot;观汝直狂愚，今未忍治汝罪。&quot;二人退，乃出状以视同列，同列毕愤怒，曰：&quot;奴辈敢尔，何不斩之？&quot;彦博曰：&quot;斩之则事彰灼，中宫不安矣。&quot;既而议遣司天官定六塔方位，复使二人往。（边批：大作用。）二人恐治前罪，更言六塔在东北，非正北也。</p>
              <p>　<b>　王旦</b></p>
              <p>　　王旦为兖州景灵宫朝修使，内臣周怀政偕行。或乘间请见，旦必俟从者尽至，冠带出见于堂皇，白事而退。后怀政以事败，方知旦远虑。内臣刘承规以忠谨得幸，病且死，求为节度使。帝语旦曰：&quot;承规待此以瞑目。&quot;旦执不可，曰：&quot;他日将有求为枢密使者，奈何？&quot;遂止。自是内臣官不过留后。</p>
              <p>　　<b>王守仁</b></p>
              <p>　　阳明公既擒逆濠，江彬等始至，遂流言诬公，公绝不为意。初谒见，彬辈皆设席于旁，令公坐。公佯为不知，竟坐上席，而转旁席于下。彬辈遽出恶语，公以常行交际事体平气谕之，复有为公解者，乃上。公非争一坐也，恐一受节制，则事机皆将听彼而不可为矣。（边批。高见。）</p>
              <p>　<b>　主婚用玺</b></p>
              <p>　　郑贵妃有宠于神庙。高宗大婚礼，妃当主婚。廷臣谋于中贵王安曰：&quot;主婚者，乃与政之渐，不可长也，奈何？&quot;或献计曰：&quot;以位则贵妃尊，以分则穆庙隆庆恭妃长，益以恭妃主之？&quot;曰：&quot;奈无玺何？&quot;曰：&quot;以恭妃出令，而以御玺封之，谁曰不然？&quot;安从之。自是郑氏不复振。</p>
              <p>　　<b>陈仲微</b></p>
              <p>　　仲微初为莆田尉，署县事，县有诵仲微于当路，而密授以荐牍者，仲微受而藏之。年，其家负县租，竟逮其奴。是人有怨言。仲微还其牍，缄封如故。是人惭谢。</p>
              <p>　　<b>陈是（上宀下是）</b></p>
              <p>　　是字仲举，以名德为世所宗。桓帝时，党事起，逮捕者众，人多避逃，是曰：&quot;吾不就狱，众无所恃。&quot;竟诣狱请囚，会赦得释。灵帝初，中常侍张让权倾天下，让父死，归葬颖川，虽一郡毕至，而名士无往者，是独吊焉。后复诛党人，让以是故，颇多全活。</p>
              <p>　　（评：即菩萨舍身利物，何以加此！狄梁公之事伪周，鸠摩罗什之事符秦，皆是心也。）</p>
              <p>　　<b>姚崇</b></p>
              <p>　　姚崇为灵武道大总管。张柬之等谋诛二张，崇适自屯所还，遂参密议，以功封梁县侯，武后迁上阳宫，中宗率百官问起居。五公相庆，崇独流涕。柬之等曰：&quot;今岂流涕时耶？恐公祸由此始。&quot;崇曰：&quot;比与讨逆，不足为功，然事夭后久，违旧主而泣，人臣终节也。由此获罪，甘心焉。&quot;后五王被害，而崇独免。</p>
              <p>　　（评：武后迁，五公相庆，崇独流涕。董卓诛，百姓歌舞，邕独惊叹。事同而祸福相反者，武君而卓臣，崇公而邕私也。然惊叹者，平日感恩之真心；流涕者，一时免祸之权术。崇逆知三思犹在；后将噬脐，而无如五王之不听何也。吁，崇真智矣哉！）</p>
              <p>　<b>　孔子</b></p>
              <p>　　鲁国之法：鲁人为人臣妾于诸侯，有能赎之者，取金于府。子贡赎鲁人于诸侯而让其金。孔子曰：&quot;赐失之矣。夫圣人之举事，可以移风易俗，而教导可施于百姓，非独适己之行也。今鲁国富者寡而贫者多。取其金则无损于行，不取其金，则不复赎人矣！&quot;子路拯溺者，其人拜之以牛，子路受之。孔子喜曰：&quot;鲁人必多拯溺者矣！&quot;</p>
              <p>　　（评：袁了凡曰：&quot;自俗眼观之，子贡之不受金似优于子路之受牛。孔子则取由而黜赐，乃知人之为善，不论现行论流弊，不论一时论永久，不论一身论天下。&quot;）</p>
              <p>　<b>　宓子</b></p>
              <p>　　齐人攻鲁，由单父。单父之老请曰：&quot;麦已熟矣，请任民出获，可以益粮，且不资寇。&quot;三请而宓子不许。俄而齐寇逮于麦，季孙怒，使人让之。宓子蹙然曰：&quot;今兹无麦，明年可树。若使不耕者获，是使民乐有寇。夫单父一岁之麦，其得失于鲁不加强弱；若使民有幸取之心，其创必数世不息。&quot;季孙闻而愧曰：&quot;地若可入，吾岂忍见宓子哉！&quot;</p>
              <p>　　（评：于救世似迂，于持世甚远。）</p>
              <p>　<b>　程琳</b></p>
              <p>　　程琳字天球，为三司使日，议者患民税多名目（大麦旷绢鞋钱食盐钱。），恐吏为奸，欲其名而合为一。琳曰：&quot;合为一而没其名，一时之便，后有兴利之臣，必复增之，是重困民也！&quot;议者虽唯唯，然当时犹未知其言之为利，至蔡京行方田之法，尽并之，乃始思其言而咨嗟焉。</p>
              <p>　<b>　高明</b></p>
              <p>　　黄河南徒，民耕于地，有收。议者欲履亩坐税。高御史明不可，曰：&quot;河徙无常，税额不改，平陆忽复巨浸，常税犹按旧籍，民何以堪？&quot;遂报罢。</p>
              <p>　　（评：每见沿江之邑，以摊江田赔粮致困，盖沙涨成田，有司喜以升科见功，而不知异日减科之难也。川中之盐井亦然。陈于陛《意见》云：&quot;有井方有课，因旧井塌坏，而上司不肯除其课，百姓受累之极，即新井亦不敢开。宜立为法：凡废井，课悉与除之，新井许其开凿，开成日免课，三年后方征收。则民困可苏而利亦兴矣。若山课多，一时不能尽蠲，宜查出另为一籍，有恩典先及之，或缓征，或对支，徐查新涨田，即渐补扣。数年之后，其庶几乎？&quot;</p>
              <p>　　查洪武二十八年，户部节奉太祖圣旨：&quot;山东、河南民人，除已入额田地照旧征外，新开荒的田地，不问多少，永远不要起科，有气力的尽他种。&quot;按：此可为各边屯田之法。）</p>
              <p>　<b>　王铎</b></p>
              <p>　　王铎为京兆丞时，李嫔判度支，每年以江淮运米至京，水陆脚钱斗计七百；京国米价斗四十，议欲令江淮不运米，但每斗纳钱七百，锋曰：&quot;非计也。若于京国籴米，且耗京国之食。若运米自淮至京国，兼济无限贫民也。&quot;籴米之制，业已行矣，竟无敢阻其议者。都下米果大贵，未经旬而度支请罢，以民无至者也。识者皆服铎之察事，以此大用。</p>
              <p>　　（评：国初中盐之法，输粟实边，支盐内地。商人运粟艰苦，于是募民就边垦荒，以便输纳，而边地俱成熟矣。引盐、屯相须之最善法也。自叶待郎淇徇乡人之请，改银输部，而边地日渐抛荒，粟遂腾贵，并盐法亦大敝坏矣。&quot;见小利则大事不成&quot;，圣言真可畏哉！</p>
              <p>　　<b>孙伯纯</b></p>
              <p>　　孙伯纯史馆知海州日，发运司议置洛要、板浦、惠泽三盐场，孙以为非便。发运使亲行郡，决欲为之，孙抗论排沮甚坚。百姓遮县，自言置盐场为便。孙晓之曰：&quot;汝愚民，不知远计。官卖盐虽有近利，官盐患在不售，不患在不足。盐多而不售，遗患在三十年后。&quot;至孙罢郡，卒置三场，其后连海间刑狱盗贼差役，比旧浸繁，缘三盐场所置。积盐山积，运卖不行，亏失欠负，动辄破人产业，民始患之。又朝廷调军器，有弩桩箭干之类。海州素无此物，民甚苦之，请以鳔胶充折。孙谓之曰：&quot;弩桩箭干，共知非海州所产，盖一时所须耳。若以土产物代之，恐汝岁岁科无已时也。&quot;</p>
              <p>　　<b>李允则</b></p>
              <p>　　李允则再守长沙。湖湘之地，下田艺稻谷，高田水力不及，一委之蓁莽，允则一日出令曰：&quot;将来并纳粟米秆草。&quot;湖民购之襄州，第一斗一束，至湘中为钱一千。自尔竞以田艺粟，至今湖南无荒田，粟米妙天下焉。</p>
              <p><b>　　张咏</b></p>
              <p>　　张忠定知崇阳县，民以茶为业。公曰：&quot;茶利厚，官将榷之，不若早自异也。&quot;命拔茶而植桑，民以为苦。其后榷茶，他县皆失业，而崇阳之桑皆已成，为绢岁百万匹。民思公之惠，立庙报之。</p>
              <p>　　（评：文温州林官永嘉时，其地产美梨。有持献中官者，中官令民纳以充贡。公曰：&quot;梨利民几何？使岁为例，其害大矣！&quot;俾悉伐其树。中官怒而谮之，会荐卓异得免。近年虎丘茶亦为官所害，亦伐树以绝之。呜呼！中官不足道，为人牧而至使民伐树以避害，此情可不念欤！林，衡山先生之父。</p>
              <p>　　《泉南杂志》云：泉地出甘蔗，为糖利厚，往往有改稻田种蔗者，故稻米益乏，皆仰给于浙直海贩。莅兹土者，当设法禁之，骤似不情，惠后甚溥。</p>
            </td>
          </tr>
        </table>
        <br>
        <table width="580" cellspacing="0" cellpadding="0" border="0">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href="04.htm">上一回</a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href="06.htm">下一回</a></div>
                  </td>
                </tr>
              </table>
              <p align=center>□ 作者：冯梦龙
              <hr width="80%" noshade size="2">
              <p align=center>本书由“<a href="http://www.eshunet.com/">E书时空</a>”免费制作； 
                <br>
                想要更多的免费电子图书，请光临 <br>
                <a href="http://www.eshunet.com/">http://www.eshunet.com/</a></p>
              <p align=center>&nbsp;</p>
            </td>
          </tr>
        </table>
        
      </td>
      <td width="86" valign="top" align="right"> 
        <p><img src="right2.jpg" width="86" height="49"><br>
          <br>
          <a href="content.htm"><img src="content.jpg" width="32" height="75" border="0"></a></p>
        <p> <a href="04.htm"><img src="last.jpg" width="32" height="75" border="0"></a></p>
        <p><a href="06.htm"><img src="next.jpg" width="32" height="75" border="0"></a></p>
      </td>
    </tr>
  </table>
  <table width="776" border="0" cellspacing="0" cellpadding="0" background="botbg.jpg">
    <tr>
      <td width="80"><img src="left3.jpg" width="80" height="39"></td>
      <td>&nbsp;</td>
      <td width="86"><img src="right3.jpg" width="86" height="39"></td>
    </tr>
  </table>
</div>
</body>
</html>
