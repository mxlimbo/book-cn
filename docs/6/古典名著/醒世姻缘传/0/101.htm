<html>
<head>
<title>●凡例</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0">
    <tr> 
      <td width="37" align="center" valign="top" background="leftbg.jpg">
        <p><img src="title.jpg" width="37" height="146"></p>
        <p><a href="content.htm"><img src="content.jpg" width="26" height="69" border="0"></a></p>
        <p><a href="100.htm"><img src="last.jpg" width="26" height="69" border="0"></a></p>
        <p><a href="102.htm"><img src="next.jpg" width="26" height="69" border="0"></a></p>
      </td>
      <td background="bg.jpg" align="center" valign="top"> 
        <p>&nbsp; </p>
        <table width="580" cellspacing="0" cellpadding="0" border="0">
          <tr> 
            <td> 
              <p align="center" class="h">●凡例 </p>
            </td>
          </tr>
        </table>
        <br>
        <table width="580" border="0" cellspacing="0" cellpadding="0">
          <tr> 
            <td> 
              <p>　　一、本传晁源、狄宗羽、童姬、薛媪，皆非本姓，不欲以其实迹暴于人也。 <br>
                <br>
                　　一、本传凡懿行淑举皆用本名。至于荡简败德之夫，名姓皆从捏造，昭戒而隐恶，存事而晦人。 <br>
                <br>
                　　一、本传凡有懿美扬阐，不敢稍遗，惟有劣迹描绘，多为挂漏，以为赏重而罚轻。 <br>
                <br>
                　　一、本传凡语涉闺门，事关床笫，略为点缀而止，不以淫攘语博人传笑，揭他人帷箔之渐。 <br>
                <br>
                　　一、本传其事有据，其人可征；惟欲针线相联，天衣无缝，不能尽芟傅会。然与凿空硬入者不无径庭。 <br>
                <br>
                　　一、本传间有事不同时，人相异地，第欲与于扢扬，不必病其牵合。 <br>
                <br>
                　　一、本传敲律填词，意专肤浅，不欲使田夫、闺媛懵矣而墙，读者无争笑其打油之语。 <br>
                <br>
                　　一、本传造句涉俚，用字多鄙，惟用东方土音从事，但亟明其句读，以意逆志，是为得之。 <br>
                <br>
                　　大凡稗官野史之书，有裨风化者，方可刊播将来，以昭鉴戒。此书传自武林，取正白下，多善善恶恶之谈。乍视之似有支离烦杂之病，细观之前后钩锁彼此照应，无非劝人为善，禁人为恶。闲言冗语，都是筋脉，所云天衣无缝，诚无忝焉。或云：“闲者节之，冗者汰之，可以通俗。”余笑曰：“嘻！画虎不成，画蛇添足，皆非恰当。无多言！无多言！” 
                <br>
                <br>
                　　原书本名“恶姻缘”，盖谓人前世既已造业，所世必有果报；既生恶心，便成恶境，生生世世，业报相因，无非从一念中流出。若无解释，将何底止，其实可悲可悯。能于一念之恶禁之于其初，便是圣贤作用，英雄手段，此正要人豁然醒悟。若以此供笑谈，资狂僻，罪过愈深，其恶直至于披毛戴角，不醒故也。余愿世人从此开悟，遂使恶念不生，众善奉行，故其为书有裨风化将何穷乎！因书凡例之后，劝将来君子开卷便醒，乃名之曰《醒世姻缘传》。其中有评数则，系葛受之笔，极得此书肯綮，然不知葛君何人也。恐没其姓名，并识之。 
                <br>
                <br>
                　　东岭学道人题。 　　</p>
              </td>
          </tr>
        </table>
        <br>
        <table width="580" cellspacing="0" cellpadding="0" border="0">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href="100.htm">上一回</a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href="102.htm">下一回</a></div>
                  </td>
                </tr>
              </table>
              <p align=center>□ 作者：西周生
              <hr width="80%" noshade size="2">
              <p align=center>本书由“<a href="http://www.eshunet.com/">E书时空</a>”免费制作； 
                <br>
                想要更多的免费电子图书，请光临 <br>
                <a href="http://www.eshunet.com/">http://www.eshunet.com/</a></p>
              <p align=center>&nbsp;</p>
            </td>
          </tr>
        </table>
        
      </td>
      <td background="rightbg.jpg" width="98" align="center" valign="top"><img src="right.jpg" width="86" height="156"></td>
    </tr>
  </table>
</div>
</body>
</html>
