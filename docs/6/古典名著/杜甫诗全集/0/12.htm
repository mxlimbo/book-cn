<html>
<head>
<title>《杜工部诗话选》</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body bgcolor="#ffffff" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0" background="bg.jpg">
    <tr> 
      <td width="37" valign="top" background="leftbg.jpg"><img src="left1.jpg" width="37" height="291"></td>
      <td align="center" valign="top" background="left2.jpg" style="background-repeat: no-repeat; background-position: left top"> 
        <div id="Layer1" style="position:absolute; width:73px; height:20px; z-index:1; left: 172px; top: 15px"><a href="content.htm"><img src="content.gif" width="80" height="26" border="0"></a></div>
        <div id="Layer1" style="position:absolute; width:73px; height:20px; z-index:1; left: 170px; top: 102px"><a href="11.htm"><img src="last.gif" width="80" height="26" border="0"></a></div>
        <p>&nbsp;</p><table width="580" cellspacing="0" cellpadding="0" border="0">
          <tr> 
            <td> 
              <p align="center" class="h">《杜工部诗话选》</p>
            </td>
          </tr>
        </table>
        <br>
        <table width="490" border="0" cellspacing="0" cellpadding="0">
          <tr> 
            <td>　　诗人以一字为工，世固知之，惟老杜变化开阖，出奇无穷，殆不可以迹捕。如&quot;江山有巴蜀，栋宇自齐梁&quot;，远近数千里，上下数百年，只在&quot;有&quot;与&quot;自&quot;两字间，而吞纳山川之气，俯仰古今之怀，皆见于言外。藤王亭子&quot;粉墙犹竹色，虚阁自松声&quot;，若不用&quot;犹&quot;与&quot;自&quot;两字，则余八言，凡亭子皆可用，不必藤王也。此皆工妙至到，人力不可及，而此老独雍容闲肆，出于自然，略不见其用力处。今人多取其已用字，模仿用之，偃蹇狭隘，尽成死法，不知意与境会，言中其节，凡字皆可用也。 
              <p>　　诗语固忌用巧太过，然缘情体物，自有天然工妙，虽巧而不见刻削之痕。老杜&quot;细雨鱼儿出，微风燕子斜。&quot;此十字殆无一字虚设，雨细著水面为沤，鱼常上浮而氵念，若大雨则伏而不出矣；燕体轻弱，风猛则不能胜，唯微风乃受以为势，故又有&quot;轻燕受风斜&quot;之语。至&quot;穿花蛱蝶深深见，点水蜻蜓款款飞&quot;，&quot;深深&quot;字若无&quot;穿&quot;字，&quot;款款&quot;字若无&quot;点&quot;字，皆无以见其精微，如此，则读之浑然，全似未尝用力，此所以不碍其气格超胜，使晚唐诸子为之，便当如&quot;鱼跃练波抛玉尺，莺穿细柳织金梭&quot;体矣。七言难于气象雄伟，句中有力而纡余不失言外之意，自老杜&quot;锦江春色来天地，玉垒浮云变古今&quot;与&quot;五更鼓角悲声壮，三峡星河影动摇&quot;等句之后，尝恨无复继者。</p>
              <p>　　禅宗论云间有三种语：其一为随波逐浪句，谓随物应机，不主故常；其二为截断众流句，谓超出言外，非情识所到；其三为函盖乾坤句，谓泯然皆契，无间可伺；其深浅以是为序。余尝戏谓学子，言老杜有此三种语，但先后不同：&quot;波浪菰米沉云黑，露冷莲房坠粉红&quot;为函盖乾坤句，以&quot;落花游丝白日静，鸣鸠乳燕青春深&quot;为随波逐浪句，以&quot;百年地僻柴门回，五月江深草阁寒&quot;为截断众流句。若有解者，当与渠同参。</p>
              <p align="right">　　〔摘自宋叶少蕴《石林诗话》〕</p>
              <p>　　古人为诗，贵于意在言外，使人思而得之，故言之者无罪，闻之者足戒也。近世诗人惟杜子美最得诗人之体，如&quot;国破山河在，城春草木深。感时花溅泪，恨别鸟惊心。&quot;山河在，明无余物矣；草木深，明无人矣；花鸟平时可娱之物，见之而泣，闻之而悲，则时可知矣。他皆类此，不可遍举。</p>
              <p align="right">　　〔摘自宋司马温公《续诗话》〕</p>
              <p>　　孟嘉帽落，前世以为胜绝，杜子美九日诗云：&quot;羞将短发还吹帽，笑倩傍人为正冠&quot;，其文雅旷达，不减昔人。谓诗非力学可致，正须胸中度世尔。</p>
              <p align="right">　　〔摘自宋陈师道《后山诗话》〕</p>
              <p>　　余顷年游蒋山，夜上宝公塔，时天已昏黑，而月犹未出，前临大江，下视佛屋峥嵘，时闻风铃铿然有声，忽记少陵诗&quot;夜深殿突兀，风动金琅铛。&quot;恍然如己语也。又尝独行山谷间，古木夹道交阴，惟闻子规相应木间，乃知&quot;两边山木合，终日子规啼&quot;之为佳句也。又暑中濒溪与客纳凉，时夕阳在山，蝉声满树，观二人洗马于溪中，曰此少陵所谓&quot;晚凉看洗马，森木乱鸣蝉&quot;者也。此诗平日诵之，不见其工；惟当所见处，乃始知其妙。作诗正要写所见耳，不必过为奇险也。</p>
              <p>　　凡诗人作语，要令事在语中而人不知。余读太史公天官书&quot;天一枪棓矛盾动摇角大兵起〔注：不知在哪断句，存疑〕&quot;，杜少陵诗云：&quot;五更鼓角声悲壮，三峡星河影动摇。&quot;盖暗用迁语，而语中乃有用兵之意，诗至于此，可以为工也。</p>
              <p align="right">　　〔以上摘自宋周紫芝《竹坡诗话》〕</p>
              <p>　　古之作者，初无意于造语，所谓因事以陈词。如杜子美北征一篇，直纪行役尔，忽云&quot;或红如丹砂，或黑如沾漆，雨露之所濡，甘苦齐结实。&quot;此类是也。文章只如人作家书乃是。</p>
              <p align="right">　　〔以上摘自宋强幼安《唐子西文录》〕</p>
              <p>　　老杜不可议论，亦不必称赞，苟有所得，亦不可不记也。如唐太宗，相者如是之云：&quot;龙凤之姿，天日之表。&quot; 
                而老杜诗云：&quot;真气惊户牖&quot;，可谓简而尽。又经昭陵诗曰：&quot;文物多师古，朝廷半老儒。直辞宁戮辱，贤路不崎岖。 
                &quot;太宗智勇英特，武定天下，而能如此，最盛德也。</p>
              <p>　　老杜衡州诗云：&quot;悠悠委薄俗，郁郁回刚肠。&quot;此语甚悲。昔蒯通读乐毅传而涕泣，后人亦当味此而泣者也。</p>
              <p>　　齐梁间乐府词云：&quot;护昔加穷裤，防闲托守宫。今日牛羊上邱陇，当时近前面发红。&quot;老杜作丽人行云：&quot;赐名大国虢与秦。&quot;其卒曰：&quot;慎勿近前丞相嗔。&quot;虢国秦国何预国忠事，而近前即嗔耶？东坡言老杜似司马迁，盖深知之。</p>
              <p align="right">　〔以上摘自宋许《彦周诗话》〕</p>
              <p>　　予读杜诗云：&quot;江汉思归客，乾坤一腐儒&quot;&quot;功业频看镜，行藏独倚楼&quot;，叹其含蓄如此；及云：&quot;虎气必腾上，龙身宁久藏&quot;&quot;蛟龙得云雨，雕鹗在秋天&quot;，则又骇其奋迅也。 
                &quot;草深迷市井，地僻〖女赖〗衣裳&quot;&quot;经心石镜月，到面雪山风&quot;，爱其清旷如此；及云：&quot;退朝花底散，规院都边迷&quot; 
                &quot;君随丞相后，我住日华东&quot;，则又怪其华艳也。&quot;久客得无泪，故妻难及晨&quot;&quot;曩空苦羞涩，留得一钱看&quot;，嗟其穷愁如此；及云：&quot;香雾云鬟湿，清辉玉臂寒&quot;&quot;笑时花近靥，舞罢锦缠头&quot;，则又疑其侈丽也。至读&quot;识归龙凤质，威定虎狼都&quot;&quot;风尘三尺剑，社稷一戎衣&quot;，则又见其发扬而蹈厉矣。 
                &quot;五圣联龙衮，千官列雁行&quot;&quot;圣图天广大，宗祀日光辉 &quot; ，则又得其雄深而雅健矣。&quot;许身一何愚，自比稷与契&quot;&quot;虽乏谏争姿，恐君有遗失&quot;，则又知其许国而爱君也。&quot;对食不能餐，我心殊未谐&quot;&quot;人生无家别，何以为蒸黎 
                &quot; ，则知其伤时而忧民也。&quot;未闻夏周衰，中自诛褒妲&quot; &quot;堂堂太宗业，树立甚宏达&quot;，斯则隐恶扬善而春秋之义耳。&quot;巡非瑶水远，迹是雕墙后&quot;&quot;天下守太白，伫立更搔首&quot;，斯则忧深思远而诗人之旨耳。至于&quot;上有蔚蓝天，垂光抱琼台&quot;&quot;风帆倚翠盖，暮把东皇衣&quot;，乃神仙之致耶！&quot; 
                惟有摩尼珠，可照浊水源&quot;&quot;欲闻第一义，回向心地初&quot;，乃佛乘之义耶！呜呼！有能窥其一二，便可名家，况深造而具体者乎！此予所以稚齿服膺，华顶未至也。</p>
              <p>　　陈无已先生语余曰：&quot;今人爱杜甫诗，一句之内，至窃取数字以仿象之，非善学者。学诗之要，在乎立格、命意、用字而已。&quot;余曰：&quot;如何等是？&quot;曰：&quot;冬日洛城北谒玄元皇帝庙诗，叙述功德，反复外意，事核而理长；阆中歌，辞致峭丽，语脉新奇，句清而体好，兹非立格之妙乎？江汉诗，言乾坤之大，腐儒无所寄其声；缚鸡行，言鸡虫得失，不如两忘而寓于道，兹非命意之深乎？赠蔡希鲁诗云：&quot;身轻一鸟过&quot;，力在一&quot;过&quot;字；徐步诗云：&quot;蕊粉上蜂须&quot;，功在一&quot;上&quot;字，兹非用之精乎？学者，体其格，高其意，炼其字，则自然有合矣，何必规规然仿象之乎？&quot;</p>
              <p align="right">　　〔以上摘自宋张表臣《珊瑚钩诗话》〕</p>
              <p>　　老杜寄身于兵戈骚屑之中，感时对物，则悲伤系之，如&quot;感时花溅泪&quot;是也，故作诗多用一&quot;自&quot;字。田父泥饮诗云：&quot;步屣随春风，村村自花柳&quot;，遣怀诗云：&quot;愁云看霜露，寒城菊自花&quot;，忆弟诗云：&quot;故园花自发，春日鸟还飞&quot;，日暮诗云：&quot;风月自清夜，江山非故国&quot;，腾王亭子诗云：&quot; 
                古墙犹竹色，虚阁自松声&quot;，言人情对境，自有悲喜，而初不能累无情之物也。</p>
              <p>　　近时论诗者，皆谓偶对不切则失之麓，太切则失之俗，如江西诗社所作，虑失之俗也，则往往不甚对，是亦一偏之见尔。老杜江陵诗云：&quot;地利西通蜀，天文北照秦&quot;，秦州诗云：&quot;水落鱼龙夜，山空鸟鼠秋。丛篁低地碧，高柳半天青&quot;，竖子至云：&quot;梨且缀碧，梅杏半传黄&quot;，如此之类，可谓对偶太切矣，又何俗乎？如&quot; 
                鸡蕊红相对，他时锦不如。磨灭余篇翰，平生一钓舟&quot;之类，虽对不求太切，而未尝失格律也。学诗者当审此。</p>
              <p>　　陈去非尝为余言：唐人皆苦思作诗，所谓&quot;吟安一个字，扌然断数茎须&quot;&quot;句句夜深得，心从天外归&quot;&quot;吟成五字句，用破一生心&quot;&quot;蟾蜍影里清吟苦，舴艋舟中白发生&quot;之类是也，故造语皆工，得句皆奇。但韵格不高，故不能参少陵逸步。后之学诗者，倘或能取唐人语，而掇入少陵绳墨步骤中，此连胸之术也。</p>
              <p>　　诗人赞美同志诗篇之善，多比珠玑碧玉锦绣花草之类。至杜子美则肯作此陈腐语邪？寄岑参诗云：&quot;意惬关飞动，篇终接混茫&quot;，夜听许十一诵诗云：&quot;精微穿溟氵幸，飞动摧霹雳&quot;，赠庐琚诗曰：&quot;藻翰惟牵率，湖山合动摇&quot;，赠郑谏议诗云：&quot;豪毛无遗憾，波澜独老成&quot;，赠高适诗云：&quot;美名人不及，佳句法如何？&quot;，寄李白诗云：&quot;笔落惊风雨，诗成泣鬼神&quot;，皆惊人语也。视余子，其神芝之与腐菌哉？</p>
              <p>　　杜子美云：&quot;为人性僻求眈佳句，语不惊人死不休&quot;，则是凡子美胸中流出者，无非惊人之语矣。读其集者，当知此言不妄。</p>
              <p align="right">　　〔以上摘自宋葛立力《韵语阳秋》〕</p>
            </td>
          </tr>
        </table>
        <br>
        <table width="580" cellspacing="0" cellpadding="0" border="0">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href="11.htm">上一首</a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"></div>
                  </td>
                </tr>
              </table>
              <p align=center>□ 作者：杜甫
              <hr width="80%" noshade size="2">
              <p align=center>本书由“<a href="http://www.eshunet.com/">E书时空</a>”免费制作； 
                <br>
                想要更多的免费电子图书，请光临 <br>
                <a href="http://www.eshunet.com/">http://www.eshunet.com/</a></p>
              <p align=center>&nbsp;</p>
            </td>
          </tr>
        </table>
        
      </td>
      <td width="58" valign="top"> 
        <p><img src="title.jpg" width="58" height="208"></p>
        <p>&nbsp;</p>
      </td>
    </tr>
  </table>  
</div>
</body>

</html>

