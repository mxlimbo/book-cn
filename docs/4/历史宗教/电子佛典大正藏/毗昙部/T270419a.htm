<html>  
<head>  
<meta http-equiv="Content-Type" content="text/html; charset=gb2312">
<style>@import url(cbeta.css);</style>
<link disabled rel="stylesheet" href="cbeta.css">
<script LANGUAGE="JAVASCRIPT" SRC="search.js">
</script>
<TITLE>1545 阿毘達磨大毘婆沙論 0419a</TITLE>
</head> 
<BODY id='T27' onbeforeprint='hide()' onafterprint='show()'>

<font face='Arial'><h2>No. 1545 阿毘達磨大毘婆沙論</font> <font face='Arial'>(卷81)</font> 結蘊第二中十門納息第四之一 <font face='Arial'>T27, p0419a</h2></font><hr>
<span class='old'>
</a><a name="0418c28" id="0418c28"><p>如契經說。初靜慮憂根滅。第二靜慮苦根滅</a><a name="0418c29" id="0418c29">問離欲染時斷憂及苦。契經何故作是說</span><a name="0419a01" id="0419a01">耶。答依過對治故作是說。謂離欲染位雖</a><a name="0419a02" id="0419a02">斷苦根。而未名為過苦對治。於初靜慮</a><a name="0419a03" id="0419a03">得離染時。過苦對治故說苦滅。苦對治者。</a><a name="0419a04" id="0419a04">謂初靜慮。復次依過族姓及苦所依故作</a><a name="0419a05" id="0419a05">是說。謂離欲染位雖斷苦根。而未過苦所</a><a name="0419a06" id="0419a06">依族姓。於初靜慮得離染時。過苦所依及</a><a name="0419a07" id="0419a07">苦族姓故說苦滅所依族姓。謂諸識身。問離</a><a name="0419a08" id="0419a08">欲染位雖斷憂根。而未過彼對治所依及</a><a name="0419a09" id="0419a09">彼族姓。不應說憂初靜慮滅。答憂根對治</a><a name="0419a10" id="0419a10">所依族姓皆在意識。既與憂根同在意識。</a><a name="0419a11" id="0419a11">故正斷時即說彼滅。苦根所依及苦族姓。不</a><a name="0419a12" id="0419a12">與對治同在一識。故過對治所依族姓方</a><a name="0419a13" id="0419a13">說苦滅。有作是說。第二靜慮苦根滅者。謂</a><a name="0419a14" id="0419a14">尋伺滅以諸賢聖於尋伺中發生苦想。過</a><a name="0419a15" id="0419a15">諸異生厭地獄苦。能生苦想故名苦根</a><a name="0419a16" id="0419a16">有契經中說四靜慮猶如床座。問世尊何故</a><a name="0419a17" id="0419a17">說四靜慮如床座耶。答是高勝性攝受性</a><a name="0419a18" id="0419a18">故。高勝性者。對欲界說。以四靜慮出欲界</a><a name="0419a19" id="0419a19">故。攝受性者。對善法說。靜慮攝受多善法</a><a name="0419a20" id="0419a20">故。復次諸賢聖者。於無始來生死長途極</a><a name="0419a21" id="0419a21">生疲厭故。於靜慮暫時憩息。如倦長途</a><a name="0419a22" id="0419a22">暫居床座。故於靜慮說床座聲</a><a name="0419a23" id="0419a23"><p>有契經說。四種靜慮譬如涼風。問世尊何故</a><a name="0419a24" id="0419a24">說四靜慮如涼風耶。答此能止業煩惱熱</a><a name="0419a25" id="0419a25">故。謂初靜慮能止欲界種種不善業煩惱熱</a><a name="0419a26" id="0419a26">第二靜慮能止初靜慮尋伺相應業煩惱熱。</a><a name="0419a27" id="0419a27">第三靜慮能止第二靜慮極喜相應業煩惱</a><a name="0419a28" id="0419a28">熱。第四靜慮能止第三靜慮極樂相應業煩</a><a name="0419a29" id="0419a29">惱熱。故說靜慮譬如涼風<hr><br><br>
<DIV id=waterMark style="position:absolute;right:0;bottom:0">
<table align="right"><tr><td>
<a href='T270418c.htm'><img src='up.gif' border=0></a>
<a href='T270419b.htm'><img src='down.gif' border=0></a>
</td></tr></table>
</DIV>
<SCRIPT language=JavaScript1.2 src="water.js"></SCRIPT>
<!---New Topic--->
</body>
</html>