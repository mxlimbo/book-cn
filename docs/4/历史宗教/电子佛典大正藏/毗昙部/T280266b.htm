<html>  
<head>  
<meta http-equiv="Content-Type" content="text/html; charset=gb2312">
<style>@import url(cbeta.css);</style>
<link disabled rel="stylesheet" href="cbeta.css">
<script LANGUAGE="JAVASCRIPT" SRC="search.js">
</script>
<TITLE>1546 阿毘曇毘婆沙論 0266b</TITLE>
</head> 
<BODY id='T28' onbeforeprint='hide()' onafterprint='show()'>

<font face='Arial'><h2>No. 1546 阿毘曇毘婆沙論</font> <font face='Arial'>(卷36)</font> 使犍度人品第三上 <font face='Arial'>T28, p0266b</h2></font><hr>
<span class='old'>
</a><a name="0266a28" id="0266a28">我斷一切生分。應般涅槃。不應更生。今我中</a><a name="0266a29" id="0266a29">有。何緣而生。定無解脫。若有解脫我應得之。</span><a name="0266b01" id="0266b01">便生謗涅槃邪見。以邪見故。第四禪中有即</a><a name="0266b02" id="0266b02">滅。阿毘地獄中有。而現在前。命終後生阿毘</a><a name="0266b03" id="0266b03">地獄。答曰。此是前有時移轉。非中有時。彼死</a><a name="0266b04" id="0266b04">時。第四禪瑞相現在前。見彼相已。便作是念。</a><a name="0266b05" id="0266b05">我斷一切生分。應般涅槃。今此瑞相。何緣而</a><a name="0266b06" id="0266b06">生。定無解脫。若有解脫。我應得之。便生謗涅</a><a name="0266b07" id="0266b07">槃邪見。生邪見故。第四禪瑞相便滅。阿毘地</a><a name="0266b08" id="0266b08">獄瑞相。而現在前。身壞命終。生阿毘地獄。以</a><a name="0266b09" id="0266b09">是事故。知於前有時移轉。非中有轉。問曰。</a><a name="0266b10" id="0266b10">若中有於趣無移轉者。善行惡行因緣云何</a><a name="0266b11" id="0266b11">通。曾聞舍衛國有二人。一名善行。二名惡行。</a><a name="0266b12" id="0266b12">善行者。於一身中。常行善行。不行惡行。惡行</a><a name="0266b13" id="0266b13">者於一身中。常行惡行。不行善行。行惡行者。</a><a name="0266b14" id="0266b14">以後報善業故。天中有現在前。當於是時。便</a><a name="0266b15" id="0266b15">作是念。我一生內。常行惡行。不行善行。應生</a><a name="0266b16" id="0266b16">惡趣。不應生天。今我天中有何緣而生。便作</a><a name="0266b17" id="0266b17">是念。定無善惡業報。若有者。我應得之。便生</a><a name="0266b18" id="0266b18">謗因果邪見。以邪見故。天中有便滅。地獄中</a><a name="0266b19" id="0266b19">有即生。身壞命終生地獄中。行善行者。命終</a><a name="0266b20" id="0266b20">時。以後報不善業故。地獄中有。而現在前。便</a><a name="0266b21" id="0266b21">作是念。我一生內常行善行。不行惡行。應生</a><a name="0266b22" id="0266b22">善趣。不應生惡趣。今我地獄中有何緣而生。</a><a name="0266b23" id="0266b23">便作是念。定是我後報不善之業。今生此果。</a><a name="0266b24" id="0266b24">即自憶念所作諸善。生大善心。而現在前。地</a><a name="0266b25" id="0266b25">獄中有便滅。天中有即生。身壞命終。生於天</a><a name="0266b26" id="0266b26">上。答曰。如此皆是前有時移轉非中有時。一</a><a name="0266b27" id="0266b27">切眾生死時。必有好惡瑞相。若多行善眾生。</a><a name="0266b28" id="0266b28">死時多見好堂舍樓觀園林浴地遊戲之處。</a><a name="0266b29" id="0266b29">多行惡眾生。死時多見火焰刀毒狼狗塚墓。<hr><br><br>
<DIV id=waterMark style="position:absolute;right:0;bottom:0">
<table align="right"><tr><td>
<a href='T280266a.htm'><img src='up.gif' border=0></a>
<a href='T280266c.htm'><img src='down.gif' border=0></a>
</td></tr></table>
</DIV>
<SCRIPT language=JavaScript1.2 src="water.js"></SCRIPT>
<!---New Topic--->
</body>
</html>