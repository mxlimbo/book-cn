<html>  
<head>  
<meta http-equiv="Content-Type" content="text/html; charset=gb2312">
<style>@import url(cbeta.css);</style>
<link disabled rel="stylesheet" href="cbeta.css">
<script LANGUAGE="JAVASCRIPT" SRC="search.js">
</script>
<TITLE>1562 阿毘達磨順正理論 0756c</TITLE>
</head> 
<BODY id='T29' onbeforeprint='hide()' onafterprint='show()'>

<font face='Arial'><h2>No. 1562 阿毘達磨順正理論</font> <font face='Arial'>(卷77)</font> 辯定品第八之一 <font face='Arial'>T29, p0756c</h2></font><hr>
<span class='old'>
</a><a name="0756b28" id="0756b28">別理。謂若依止一所依根。專一所緣名一境</a><a name="0756b29" id="0756b29">性。豈不一念無易所緣。應一切心中皆有一</span><a name="0756c01" id="0756c01">境性。理實皆有。一一剎那。心心所法一境轉</a><a name="0756c02" id="0756c02">故。然非一切皆得定名。以於此中說一境性。</a><a name="0756c03" id="0756c03">但為顯示由勝等持。令善心心所相續而轉</a><a name="0756c04" id="0756c04">故。若爾即心依一根轉。引緣自境餘心續生。</a><a name="0756c05" id="0756c05">此即名為心一境性。應離心外無別等持。此</a><a name="0756c06" id="0756c06">難不然。前已說故。謂先廣辯心所法中。已辯</a><a name="0756c07" id="0756c07">等持離心別有。謂若心體即三摩地。令心作</a><a name="0756c08" id="0756c08">等亦應無別。差別因緣不可得故。如是等難</a><a name="0756c09" id="0756c09">具顯如前。故非即心名三摩地。依何義故</a><a name="0756c10" id="0756c10">立靜慮名。由依此寂靜方能審慮故。審慮即</a><a name="0756c11" id="0756c11">是實了知義。如說心在定能如實了知。審慮</a><a name="0756c12" id="0756c12">義中置地界故。此論宗審慮定以慧為體。依</a><a name="0756c13" id="0756c13">訓釋理此是凝寂。思度境處得靜慮名。定令</a><a name="0756c14" id="0756c14">慧生。無濁亂故。有說此定持勝遍緣。如理思</a><a name="0756c15" id="0756c15">惟故名靜慮。勝言簡欲界。遍緣簡無色。如理</a><a name="0756c16" id="0756c16">思惟。簡異顛倒。能持此定。是妙等持。此妙等</a><a name="0756c17" id="0756c17">持名為靜慮。此言顯示止觀均行。無倒等持</a><a name="0756c18" id="0756c18">方名靜慮。若爾染污寧得此名。由彼亦能邪</a><a name="0756c19" id="0756c19">審慮故。於相似處亦立此名。如世間言朽敗</a><a name="0756c20" id="0756c20">種等。故無一切名靜慮失。若善性攝心一境</a><a name="0756c21" id="0756c21">性。并伴立為四靜慮者。依何相立初二三四。</a><a name="0756c22" id="0756c22">具伺喜樂建立為初。謂若位中善一境性。具</a><a name="0756c23" id="0756c23">與尋伺喜樂相應。如是等持名初靜慮。頌中</a><a name="0756c24" id="0756c24">但說與伺相應。已顯與尋亦相應義。以若有</a><a name="0756c25" id="0756c25">伺與喜樂俱。必無與尋不相應故。為顯第二</a><a name="0756c26" id="0756c26">除伺建立。故頌但說具伺非尋。異此應言具</a><a name="0756c27" id="0756c27">尋喜樂。舉尋有伺不說自成。漸離前支立二</a><a name="0756c28" id="0756c28">三四。離伺有二離二有樂。具離三種如其次</a><a name="0756c29" id="0756c29">第。故一境性分為四種。已辯靜慮。無色云何。<hr><br><br>
<DIV id=waterMark style="position:absolute;right:0;bottom:0">
<table align="right"><tr><td>
<a href='T290756b.htm'><img src='up.gif' border=0></a>
<a href='T290757a.htm'><img src='down.gif' border=0></a>
</td></tr></table>
</DIV>
<SCRIPT language=JavaScript1.2 src="water.js"></SCRIPT>
<!---New Topic--->
</body>
</html>