<html>  
<head>  
<meta http-equiv="Content-Type" content="text/html; charset=gb2312">
<style>@import url(cbeta.css);</style>
<link disabled rel="stylesheet" href="cbeta.css">
<script LANGUAGE="JAVASCRIPT" SRC="search.js">
</script>
<TITLE>1545 阿毘達磨大毘婆沙論 0148a</TITLE>
</head> 
<BODY id='T27' onbeforeprint='hide()' onafterprint='show()'>

<font face='Arial'><h2>No. 1545 阿毘達磨大毘婆沙論</font> <font face='Arial'>(卷29)</font> 雜蘊第一中補特伽羅納息第三之一 <font face='Arial'>T27, p0148a</h2></font><hr>
<span class='old'>
</a><a name="0147c28" id="0147c28">名為同分言論。答若居阿練若者。問以阿</a><a name="0147c29" id="0147c29">練若法。若持毘奈耶者。問毘奈耶。若誦素</span><a name="0148a01" id="0148a01">怛纜者。問素怛纜若學阿毘達磨者。問阿</a><a name="0148a02" id="0148a02">毘達磨。是名同分言論。與此相違名不同</a><a name="0148a03" id="0148a03">分言論。謂居阿練若者。問以三藏。持毘奈</a><a name="0148a04" id="0148a04">耶者。問阿練若及餘二藏。誦素怛纜者。</a><a name="0148a05" id="0148a05">問阿練若及餘二藏。學阿毘達磨者。問阿</a><a name="0148a06" id="0148a06">練若及餘二藏。或更問餘事。皆名不同分言</a><a name="0148a07" id="0148a07">論。尊者阿難所以唯作同分言論。若作不</a><a name="0148a08" id="0148a08">同分言論者。彼不解故。便不能答。既不</a><a name="0148a09" id="0148a09">能答。心便羞恥。以羞恥故鬥諍違拒。不欲</a><a name="0148a10" id="0148a10">令彼起如是過。是故唯作同分言論。謂但</a><a name="0148a11" id="0148a11">問彼阿練若法。如彼經說。爾時阿難問名</a><a name="0148a12" id="0148a12">上座。若有苾芻。居阿練若。或居樹下。或居</a><a name="0148a13" id="0148a13">靜室。或在塚間。應數思惟何等行法。時名</a><a name="0148a14" id="0148a14">上座白阿難言。若有苾芻。居阿練若。或居</a><a name="0148a15" id="0148a15">樹下。或居靜室。或在塚間。應數思惟二種</a><a name="0148a16" id="0148a16">行法。謂奢摩他毘缽舍那所以者何。若奢摩</a><a name="0148a17" id="0148a17">他熏修心者。依毘缽舍那而得解脫。若毘</a><a name="0148a18" id="0148a18">缽舍那熏修心者。依奢摩他而得解脫。若</a><a name="0148a19" id="0148a19">奢摩他毘缽舍那熏修心者依三種界而</a><a name="0148a20" id="0148a20">得解脫。云何三界。所謂斷界離界滅界。問</a><a name="0148a21" id="0148a21">依對法義於一心中有奢摩他毘缽舍那</a><a name="0148a22" id="0148a22">云何建立如是二種行者差別。答由加行</a><a name="0148a23" id="0148a23">故二種差別。謂加行時或多修習奢摩他資</a><a name="0148a24" id="0148a24">糧。或多修習毘缽舍那資糧多修習奢摩他</a><a name="0148a25" id="0148a25">資糧者。謂加行時恒樂獨處閑居寂靜怖</a><a name="0148a26" id="0148a26">畏憒鬧見誼雜過恒居靜室入聖道時。名</a><a name="0148a27" id="0148a27">奢摩他行者。多修習毘缽舍那資糧者謂加</a><a name="0148a28" id="0148a28">行時恒樂讀誦思惟三藏。於一切法自相共</a><a name="0148a29" id="0148a29">相數數觀察入聖道時。名毘缽舍那行者。<hr><br><br>
<DIV id=waterMark style="position:absolute;right:0;bottom:0">
<table align="right"><tr><td>
<a href='T270147c.htm'><img src='up.gif' border=0></a>
<a href='T270148b.htm'><img src='down.gif' border=0></a>
</td></tr></table>
</DIV>
<SCRIPT language=JavaScript1.2 src="water.js"></SCRIPT>
<!---New Topic--->
</body>
</html>