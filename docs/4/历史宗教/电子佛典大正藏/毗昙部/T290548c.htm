<html>  
<head>  
<meta http-equiv="Content-Type" content="text/html; charset=gb2312">
<style>@import url(cbeta.css);</style>
<link disabled rel="stylesheet" href="cbeta.css">
<script LANGUAGE="JAVASCRIPT" SRC="search.js">
</script>
<TITLE>1562 阿毘達磨順正理論 0548c</TITLE>
</head> 
<BODY id='T29' onbeforeprint='hide()' onafterprint='show()'>

<font face='Arial'><h2>No. 1562 阿毘達磨順正理論</font> <font face='Arial'>(卷36)</font> 辯業品第四之一 <font face='Arial'>T29, p0548c</h2></font><hr>
<span class='old'>
</a><a name="0548b28" id="0548b28">雖無捨得而名有異故。形謂形相即男女根。</a><a name="0548b29" id="0548b29">由此二根男女形別。但由形轉令諸律儀名</span><a name="0548c01" id="0548c01">為苾芻苾芻尼等。謂轉根位令本苾芻律儀</a><a name="0548c02" id="0548c02">名苾芻尼律儀。或苾芻尼律儀名苾芻律儀。</a><a name="0548c03" id="0548c03">令本勤策律儀名勤策女律儀。或勤策女律</a><a name="0548c04" id="0548c04">儀及正學律儀名勤策律儀。令本近事律儀</a><a name="0548c05" id="0548c05">名近事女律儀。或近事女律儀名近事律儀。</a><a name="0548c06" id="0548c06">非轉根位有捨先得得先未得律儀因緣。故</a><a name="0548c07" id="0548c07">四律儀非異三體。若從近事律儀受勤策律</a><a name="0548c08" id="0548c08">儀。復從勤策律儀受苾芻律儀。此三律儀為</a><a name="0548c09" id="0548c09">由增足遠離方便立別別名。如隻雙金錢及</a><a name="0548c10" id="0548c10">五十二十為體各別。具足頓生三種律儀。體</a><a name="0548c11" id="0548c11">不相雜其相各別。具足頓生三律儀中具三</a><a name="0548c12" id="0548c12">離殺。一一離殺其體各異。餘隨所應當知亦</a><a name="0548c13" id="0548c13">爾。由因緣別故體不同。如如求受多種學處。</a><a name="0548c14" id="0548c14">如是如是能離多種高廣床座飲諸酒等憍逸</a><a name="0548c15" id="0548c15">處時。即離眾多殺等緣起。以諸遠離依因緣</a><a name="0548c16" id="0548c16">發。故因緣別遠離有異。若無此事捨苾芻律</a><a name="0548c17" id="0548c17">儀。爾時則應三律儀皆捨。前二攝在後一中</a><a name="0548c18" id="0548c18">故。既不許然故三各別。然此三種互不相違。</a><a name="0548c19" id="0548c19">於一身中俱時而轉。非由受後捨前律儀勿</a><a name="0548c20" id="0548c20">捨苾芻戒便非近事等。先已捨彼二律儀故。</a><a name="0548c21" id="0548c21">若有勤策受近事律儀。或有苾芻受前二種</a><a name="0548c22" id="0548c22">戒為受得不。有作是言。此不應責。若前已有</a><a name="0548c23" id="0548c23">無更得理。先已得故。若前未有則非勤策亦</a><a name="0548c24" id="0548c24">非苾芻。以先不受近事律儀必無受得勤策戒</a><a name="0548c25" id="0548c25">理。若先不受勤策律儀亦無受得苾芻戒理。</a><a name="0548c26" id="0548c26">是則不可立彼二名。以此推尋受應不得。有</a><a name="0548c27" id="0548c27">餘師說。不受前律儀亦有即能受得後戒理。</a><a name="0548c28" id="0548c28">故持律者作是誦言。雖於先時不受勤策戒。</a><a name="0548c29" id="0548c29">而今但受具足律儀者亦名善受具足律儀。<hr><br><br>
<DIV id=waterMark style="position:absolute;right:0;bottom:0">
<table align="right"><tr><td>
<a href='T290548b.htm'><img src='up.gif' border=0></a>
<a href='T290549a.htm'><img src='down.gif' border=0></a>
</td></tr></table>
</DIV>
<SCRIPT language=JavaScript1.2 src="water.js"></SCRIPT>
<!---New Topic--->
</body>
</html>