<html>  
<head>  
<meta http-equiv="Content-Type" content="text/html; charset=gb2312">
<style>@import url(cbeta.css);</style>
<link disabled rel="stylesheet" href="cbeta.css">
<script LANGUAGE="JAVASCRIPT" SRC="search.js">
</script>
<TITLE>1563 阿毘達磨藏顯宗論 0792a</TITLE>
</head> 
<BODY id='T29' onbeforeprint='hide()' onafterprint='show()'>

<font face='Arial'><h2>No. 1563 阿毘達磨藏顯宗論</font> <font face='Arial'>(卷4)</font> 辯本事品第二之一 <font face='Arial'>T29, p0792a</h2></font><hr>
<span class='old'>
</a><a name="0791c28" id="0791c28"><p>論曰。眼耳意根取非至境。眼於遠近俱時取</a><a name="0791c29" id="0791c29">故。又不能取鄰逼境故。又亦能取頗胝迦等</span><a name="0792a01" id="0792a01">所障色故。又於所見有猶豫故。又眼無容至</a><a name="0792a02" id="0792a02">遠境故。取非至境。耳根亦唯取非至境。方</a><a name="0792a03" id="0792a03">維遠近聲可了故。又取遠近聲有了不了故。</a><a name="0792a04" id="0792a04">又取遠近聲猶豫決定故。意根亦唯取非至</a><a name="0792a05" id="0792a05">境。不取俱有相應法故。又無色故非能有至。</a><a name="0792a06" id="0792a06">是故意根取非至境。餘三鼻等與上相違。謂</a><a name="0792a07" id="0792a07">鼻舌身唯取至境。豈不極微非互相觸。若諸</a><a name="0792a08" id="0792a08">極微遍體相觸。即有實物體相雜過。若觸一</a><a name="0792a09" id="0792a09">分成有分失。如何鼻等取至境耶。今觀至義。</a><a name="0792a10" id="0792a10">謂境與根鄰近而生方能取故。由此道理。說</a><a name="0792a11" id="0792a11">鼻舌身唯取至境。如言眼瞼籌等至色眼不</a><a name="0792a12" id="0792a12">能見。非眼瞼等要觸眼根方得名至。但眼瞼</a><a name="0792a13" id="0792a13">等鄰近根生。即名為至。由不能見如是至色。</a><a name="0792a14" id="0792a14">故說眼根取非至境。如眼等根取非至境。然</a><a name="0792a15" id="0792a15">不能取極遠境界。鼻等亦然。雖取至境而不</a><a name="0792a16" id="0792a16">能取極近境界。但由香等鄰近根生。故說三</a><a name="0792a17" id="0792a17">根取至無過。非鼻香等根境極微展轉相觸</a><a name="0792a18" id="0792a18">非所觸故。又是障礙有對性故。觸即有失。</a><a name="0792a19" id="0792a19">為顯此義復應研究。設有難言。若諸極微互</a><a name="0792a20" id="0792a20">不相觸。如何撫擊得發音聲。今此豈同鵂鶹</a><a name="0792a21" id="0792a21">子等要由合德方乃生聲。而為此難。然物合</a><a name="0792a22" id="0792a22">時理不成故。不應許有合德生聲。若爾云何</a><a name="0792a23" id="0792a23">得有聲發。於此真實聖教理中。離合繫名</a><a name="0792a24" id="0792a24">唯依大種。謂有殊勝。二四大種離合生時。得</a><a name="0792a25" id="0792a25">彼名故。此位大種是聲生因。唯此俱生聲是</a><a name="0792a26" id="0792a26">耳境。此有何失。彼不忍受。我不忍受。亦有</a><a name="0792a27" id="0792a27">因緣。謂諸極微既不相觸。彼此大種合義</a><a name="0792a28" id="0792a28">豈成。鄰近生時即名為合。豈待相觸方得合</a><a name="0792a29" id="0792a29">名。又汝不應躊躇此義。此彼大種定不相觸。<hr><br><br>
<DIV id=waterMark style="position:absolute;right:0;bottom:0">
<table align="right"><tr><td>
<a href='T290791c.htm'><img src='up.gif' border=0></a>
<a href='T290792b.htm'><img src='down.gif' border=0></a>
</td></tr></table>
</DIV>
<SCRIPT language=JavaScript1.2 src="water.js"></SCRIPT>
<!---New Topic--->
</body>
</html>