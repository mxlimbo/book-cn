<html>  
<head>  
<meta http-equiv="Content-Type" content="text/html; charset=gb2312">
<style>@import url(cbeta.css);</style>
<link disabled rel="stylesheet" href="cbeta.css">
<script LANGUAGE="JAVASCRIPT" SRC="search.js">
</script>
<TITLE>0366 佛说阿弥陀经 0348a</TITLE>
</head> 
<BODY id='T12' onbeforeprint='hide()' onafterprint='show()'>

<font face='Arial'><h2>No. 366 佛说阿弥陀经</font> <font face='Arial'>(卷1)</font> <font face='Arial'>T12, p0348a</h2></font><hr>
<span class='old'>
</a><a name="0347c15" id="0347c15">称赞不可思议功德一切诸佛所护念经</a><a name="0347c16" id="0347c16"><p>舍利弗。上方世界有梵音佛。宿王佛。香上</span><a name="0348a01" id="0348a01">佛。香光佛。大焰肩佛。杂色宝华严身佛。娑罗</a><a name="0348a02" id="0348a02">树王佛。宝华德佛。见一切义佛。如须弥山佛。</a><a name="0348a03" id="0348a03">如是等恒河沙数诸佛。各于其国。出广长</a><a name="0348a04" id="0348a04">舌相。遍覆三千大千世界说诚实言。汝等</a><a name="0348a05" id="0348a05">众生。当信是称赞不可思议功德一切诸佛</a><a name="0348a06" id="0348a06">所护念经</a><a name="0348a07" id="0348a07"><p>舍利弗。于汝意云何。何故名为一切诸佛</a><a name="0348a08" id="0348a08">所护念经。舍利弗。若有善男子善女人。闻</a><a name="0348a09" id="0348a09">是经受持者。及闻诸佛名者。是诸善男子善</a><a name="0348a10" id="0348a10">女人。皆为一切诸佛共所护念。皆得不</a><a name="0348a11" id="0348a11">退转于阿耨多罗三藐三菩提。是故舍利弗。</a><a name="0348a12" id="0348a12">汝等皆当信受我语及诸佛所说</a><a name="0348a13" id="0348a13"><p>舍利弗。若有人已发愿。今发愿。当发愿。欲</a><a name="0348a14" id="0348a14">生阿弥陀佛国者。是诸人等。皆得不退转</a><a name="0348a15" id="0348a15">于阿耨多罗三藐三菩提。于彼国土若已生。</a><a name="0348a16" id="0348a16">若今生。若当生。是故舍利弗。诸善男子善女</a><a name="0348a17" id="0348a17">人。若有信者。应当发愿生彼国土</a><a name="0348a18" id="0348a18"><p>舍利弗。如我今者称赞诸佛不可思议功德。</a><a name="0348a19" id="0348a19">彼诸佛等。亦称说我不可思议功德。而作</a><a name="0348a20" id="0348a20">是言。释迦牟尼佛能为甚难希有之事。能</a><a name="0348a21" id="0348a21">于娑婆国土五浊恶世。劫浊。见浊。烦恼</a><a name="0348a22" id="0348a22">浊。众生浊。命浊中。得阿耨多罗三藐三菩提。</a><a name="0348a23" id="0348a23">为诸众生。说是一切世间难信之法。舍利弗</a><a name="0348a24" id="0348a24">当知。我于五浊恶世。行此难事。得阿耨多</a><a name="0348a25" id="0348a25">罗三藐三菩提。为一切世间。说此难信之</a><a name="0348a26" id="0348a26">法。是为甚难。佛说此经已。舍利弗及诸比</a><a name="0348a27" id="0348a27">丘。一切世间天人阿修罗等。闻佛所说欢喜</a><a name="0348a28" id="0348a28">信受。作礼而去</a><a name="0348a29" id="0348a29"><p class='juan'>
佛说阿弥陀经</p>
<hr><br><br>
<DIV id=waterMark style="position:absolute;right:0;bottom:0">
<table align="right"><tr><td>
<a href='T120347c.htm'><img src='up.gif' border=0></a>
<a href='T120348b.htm'><img src='down.gif' border=0></a>
</td></tr></table>
</DIV>
<SCRIPT language=JavaScript1.2 src="water.js"></SCRIPT>
<!---New Topic--->
</body>
</html>