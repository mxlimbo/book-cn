<html>  
<head>  
<meta http-equiv="Content-Type" content="text/html; charset=gb2312">
<style>@import url(cbeta.css);</style>
<link disabled rel="stylesheet" href="cbeta.css">
<script LANGUAGE="JAVASCRIPT" SRC="search.js">
</script>
<TITLE>0310 大宝积经 0635a</TITLE>
</head> 
<BODY id='T11' onbeforeprint='hide()' onafterprint='show()'>

<font face='Arial'><h2>No. 310 大宝积经</font> <font face='Arial'>(卷112)</font> 普明菩萨会第四十三 称赞付法品第十 <font face='Arial'>T11, p0635a</h2></font><hr>
<span class='old'>
</a><a name="0634c28" id="0634c28">就禅定。终不能得坐于道场成无上道。迦叶。</a><a name="0634c29" id="0634c29">譬如治琉璃珠。能出百千无量珍宝。如是教</span><a name="0635a01" id="0635a01">化成就菩萨。能出百千无量声闻辟支佛宝。</a><a name="0635a02" id="0635a02">尔时世尊复告大迦叶。菩萨常应求利众生。</a><a name="0635a03" id="0635a03">又正修习一切所有福德善根。等心施与一</a><a name="0635a04" id="0635a04">切众生。所得智药遍到十方。疗治众生皆令</a><a name="0635a05" id="0635a05">毕竟。云何名为毕竟智药。谓不净观治于贪</a><a name="0635a06" id="0635a06">淫。以慈心观治于嗔恚。以因缘观治于愚痴。</a><a name="0635a07" id="0635a07">以行空观治诸妄见。以无相观治诸忆想分</a><a name="0635a08" id="0635a08">别缘念。以无愿观治于一切出三界愿。以四</a><a name="0635a09" id="0635a09">颠倒治一切倒。以诸有为皆悉无常。治无常</a><a name="0635a10" id="0635a10">中计常颠倒。以有为苦治诸苦中计乐颠倒。</a><a name="0635a11" id="0635a11">以无我法治无我中计我颠倒。以涅槃寂治</a><a name="0635a12" id="0635a12">不净中计净颠倒。以四念处治诸依倚身受</a><a name="0635a13" id="0635a13">心法。行者观身顺身相观不堕我见。顺受相</a><a name="0635a14" id="0635a14">观不堕我见。顺心相观不堕我见。顺法相观</a><a name="0635a15" id="0635a15">不堕我见。是四念处能厌一切身受心法开</a><a name="0635a16" id="0635a16">涅槃门。以四正勤能断已生诸不善法。及不</a><a name="0635a17" id="0635a17">起未生诸不善法。未生善法悉能令生。已生</a><a name="0635a18" id="0635a18">善法能令增长。取要言之。能断一切诸不善</a><a name="0635a19" id="0635a19">法。成就一切诸善之法。以四如意足治身心</a><a name="0635a20" id="0635a20">重。坏身一相令得如意自在神通。以五根治</a><a name="0635a21" id="0635a21">无信懈怠失念乱心无慧众生。以五力障诸</a><a name="0635a22" id="0635a22">烦恼力。以七觉分治诸法中疑悔错谬。以八</a><a name="0635a23" id="0635a23">正道治堕邪道一切众生。迦叶。是为菩萨毕</a><a name="0635a24" id="0635a24">竟智药。菩萨常应勤修习行。又大迦叶。阎浮</a><a name="0635a25" id="0635a25">提内诸医师中。耆域医王最为第一。假令三</a><a name="0635a26" id="0635a26">千大千世界所有众生皆如耆域。若有人问心</a><a name="0635a27" id="0635a27">中结使烦恼邪见疑悔病药尚不能答。何况</a><a name="0635a28" id="0635a28">能治。菩萨于中应作是念。我终不以世药为</a><a name="0635a29" id="0635a29">足。我当求习出世智药。亦修一切善根福德。<hr><br><br>
<DIV id=waterMark style="position:absolute;right:0;bottom:0">
<table align="right"><tr><td>
<a href='T110634c.htm'><img src='up.gif' border=0></a>
<a href='T110635b.htm'><img src='down.gif' border=0></a>
</td></tr></table>
</DIV>
<SCRIPT language=JavaScript1.2 src="water.js"></SCRIPT>
<!---New Topic--->
</body>
</html>