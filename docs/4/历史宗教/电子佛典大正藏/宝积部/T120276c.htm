<html>  
<head>  
<meta http-equiv="Content-Type" content="text/html; charset=gb2312">
<style>@import url(cbeta.css);</style>
<link disabled rel="stylesheet" href="cbeta.css">
<script LANGUAGE="JAVASCRIPT" SRC="search.js">
</script>
<TITLE>0360 佛说无量寿经 0276c</TITLE>
</head> 
<BODY id='T12' onbeforeprint='hide()' onafterprint='show()'>

<font face='Arial'><h2>No. 360 佛说无量寿经</font> <font face='Arial'>(卷2)</font> <font face='Arial'>T12, p0276c</h2></font><hr>
<span class='old'>
</a><a name="0276b28" id="0276b28">避尊卑。家室中外患而苦之。亦复不畏王</a><a name="0276b29" id="0276b29">法禁令。如是之恶着于人鬼。日月照见神明</span><a name="0276c01" id="0276c01">记识。故有自然三涂无量苦恼。展转其中。</a><a name="0276c02" id="0276c02">世世累劫无有出期。难得解脱痛不可</a><a name="0276c03" id="0276c03">言。是为三大恶三痛三烧。勤苦如是。譬如</a><a name="0276c04" id="0276c04">大火焚烧人身。人能于中一心制意。端身</a><a name="0276c05" id="0276c05">正行独作诸善。不为众恶者。身独度脱</a><a name="0276c06" id="0276c06">获其福德度世上天泥洹之道。是为三大善</a><a name="0276c07" id="0276c07">也</a><a name="0276c08" id="0276c08"><p>佛言。其四恶者。世间人民不念修善。转相</a><a name="0276c09" id="0276c09">教令共为众恶。两舌恶口。妄言绮语。谗贼</a><a name="0276c10" id="0276c10">斗乱憎嫉善人败坏贤明。于傍快喜不孝</a><a name="0276c11" id="0276c11">二亲。轻慢师长。朋友无信。难得诚实。尊</a><a name="0276c12" id="0276c12">贵自大谓己有道。横行威势侵易于人。</a><a name="0276c13" id="0276c13">不能自知。为恶无耻。自以强健欲人敬</a><a name="0276c14" id="0276c14">难。不畏天地神明日月。不肯作善。难可</a><a name="0276c15" id="0276c15">降化。自用偃蹇谓可常尔。无所忧惧。常怀</a><a name="0276c16" id="0276c16">憍慢。如是众恶天神记识。赖其前世颇作</a><a name="0276c17" id="0276c17">福德。小善扶接营护助之。今世为恶福德尽</a><a name="0276c18" id="0276c18">灭。诸善神鬼各去离之。身独空立无所</a><a name="0276c19" id="0276c19">复依。寿命终尽诸恶所归。自然迫促共趣</a><a name="0276c20" id="0276c20">夺之。又其名籍记在神明。殃咎牵引。当往</a><a name="0276c21" id="0276c21">趣向。罪报自然无从舍离。但得前行入于</a><a name="0276c22" id="0276c22">火镬。身心摧碎精神痛苦。当斯之时悔复何</a><a name="0276c23" id="0276c23">及。天道自然不得蹉跌。故有自然三涂无</a><a name="0276c24" id="0276c24">量苦恼。展转其中。世世累劫无有出期。</a><a name="0276c25" id="0276c25">难得解脱痛不可言。是为四大恶四痛四</a><a name="0276c26" id="0276c26">烧。勤苦如是。譬如大火焚烧人身。人能于</a><a name="0276c27" id="0276c27">中一心制意。端身正行独作诸善。不为众</a><a name="0276c28" id="0276c28">恶。身独度脱。获其福德度世上天泥洹之</a><a name="0276c29" id="0276c29">道。是为四大善也<hr><br><br>
<DIV id=waterMark style="position:absolute;right:0;bottom:0">
<table align="right"><tr><td>
<a href='T120276b.htm'><img src='up.gif' border=0></a>
<a href='T120277a.htm'><img src='down.gif' border=0></a>
</td></tr></table>
</DIV>
<SCRIPT language=JavaScript1.2 src="water.js"></SCRIPT>
<!---New Topic--->
</body>
</html>