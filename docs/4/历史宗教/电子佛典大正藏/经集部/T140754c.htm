<html>  
<head>  
<meta http-equiv="Content-Type" content="text/html; charset=gb2312">
<style>@import url(cbeta.css);</style>
<link disabled rel="stylesheet" href="cbeta.css">
<script LANGUAGE="JAVASCRIPT" SRC="search.js">
</script>
<TITLE>0492b 阿难问事佛吉凶经 0754c</TITLE>
</head> 
<BODY id='T14' onbeforeprint='hide()' onafterprint='show()'>

<font face='Arial'><h2>No. 492b 阿难问事佛吉凶经</font> <font face='Arial'>(卷1)</font> <font face='Arial'>T14, p0754c</h2></font><hr>
<span class='old'>
<p><p></span><a name="0754c01" id="0754c01"></a><a name="0754c02" id="0754c02"></a><a name="0754c03" id="0754c03"><p class='juan'>
阿难问事佛吉凶经</p>
</a><a name="0754c04" id="0754c04"><p><span class='byline'>　　　　后汉沙门安世高译</span><br></a><a name="0754c05" id="0754c05"><p>阿难白佛言。有人事佛得富贵谐偶者。有</a><a name="0754c06" id="0754c06">衰耗不谐偶者。云何不等同耶。愿天中天</a><a name="0754c07" id="0754c07">普为说之。佛告阿难。有人奉佛。从明师</a><a name="0754c08" id="0754c08">受戒。专信不犯。精进奉行。不失所受。形</a><a name="0754c09" id="0754c09">像鲜明。朝暮礼拜。恭敬然灯。净施所安。</a><a name="0754c10" id="0754c10">不违道禁。斋戒不厌。心中欣欣。常为诸天</a><a name="0754c11" id="0754c11">善神拥护。所向谐偶。百事增倍。为天龙</a><a name="0754c12" id="0754c12">鬼神众人所敬。后必得道。是善男子善女</a><a name="0754c13" id="0754c13">人。真佛弟子也。有人事佛。不值善师。不</a><a name="0754c14" id="0754c14">见经教。受戒而已。示有戒名。愦塞不信。</a><a name="0754c15" id="0754c15">违犯戒律。乍信乍不信。心意犹豫。亦无</a><a name="0754c16" id="0754c16">经像恭恪之心。既不烧香然灯礼拜。恒怀</a><a name="0754c17" id="0754c17">狐疑。嗔恚骂詈。恶口嫉贤。又不六斋。杀</a><a name="0754c18" id="0754c18">生趣手。不敬佛经。持着弊箧衣服不净之</a><a name="0754c19" id="0754c19">中。或着妻子床上不净之处。或持挂壁。无</a><a name="0754c20" id="0754c20">有座席恭敬之心。与世间凡书无异。若疾</a><a name="0754c21" id="0754c21">病者。狐疑不信。便呼巫师。卜问解奏。祠</a><a name="0754c22" id="0754c22">祀邪神。天神离远。不得善护。妖魅日进。</a><a name="0754c23" id="0754c23">恶鬼屯门。令之衰耗。所向不谐。或从宿</a><a name="0754c24" id="0754c24">行恶道中来。现世罪人也。非佛弟子。死</a><a name="0754c25" id="0754c25">当入泥犁中被拷掠治。由其罪故。现自衰</a><a name="0754c26" id="0754c26">耗。后复受殃。死趣恶道。展转受痛。酷不</a><a name="0754c27" id="0754c27">可言。皆由积恶其行不善。愚人盲盲。不思</a><a name="0754c28" id="0754c28">宿行因缘所之。精神报应。根本从来。谓言</a><a name="0754c29" id="0754c29">事佛致是衰耗。不止前世宿祚无功。怨憎<hr><br><br>
<DIV id=waterMark style="position:absolute;right:0;bottom:0">
<table align="right"><tr><td>
<a href='T140754b.htm'><img src='up.gif' border=0></a>
<a href='T140755a.htm'><img src='down.gif' border=0></a>
</td></tr></table>
</DIV>
<SCRIPT language=JavaScript1.2 src="water.js"></SCRIPT>
<!---New Topic--->
</body>
</html>