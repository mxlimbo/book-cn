<html>  
<head>  
<meta http-equiv="Content-Type" content="text/html; charset=gb2312">
<style>@import url(cbeta.css);</style>
<link disabled rel="stylesheet" href="cbeta.css">
<script LANGUAGE="JAVASCRIPT" SRC="search.js">
</script>
<TITLE>0566 乐璎珞庄严方便品经 0933a</TITLE>
</head> 
<BODY id='T14' onbeforeprint='hide()' onafterprint='show()'>

<font face='Arial'><h2>No. 566 乐璎珞庄严方便品经</font> <font face='Arial'>(卷1)</font> <font face='Arial'>T14, p0933a</h2></font><hr>
<span class='old'>
</a><a name="0932c28" id="0932c28">大德须菩提。汝如是求。则尽诸漏得无漏心。</a><a name="0932c29" id="0932c29">若如是趣是趣解脱是趣法性。尔时大德须</span><a name="0933a01" id="0933a01">菩提言。姊。汝趣大乘无有疑也。如行相貌</a><a name="0933a02" id="0933a02">必定趣向无上大乘。女言。大德须菩提。汝</a><a name="0933a03" id="0933a03">知大乘耶。说行相貌。须菩提言。姊。若诸声</a><a name="0933a04" id="0933a04">闻不闻大乘。诸行相貌不能知说。姊。我今</a><a name="0933a05" id="0933a05">请汝说大乘行所有相貌。女言。大德须菩提。</a><a name="0933a06" id="0933a06">夫大乘者名无一异。大德须菩提。如日月宫</a><a name="0933a07" id="0933a07">为速疾见。天子所持故不住于空。速疾而</a><a name="0933a08" id="0933a08">去无有滞碍。为诸众生而作光明。大德须</a><a name="0933a09" id="0933a09">菩提。向于大乘大丈夫等。亦复如是无碍无</a><a name="0933a10" id="0933a10">着。行六波罗蜜而无有住。为诸众生作法光</a><a name="0933a11" id="0933a11">明。大德须菩提。如转轮王宝轮若去四兵亦</a><a name="0933a12" id="0933a12">从。如转轮王行四天下。人见适意生恭敬心。</a><a name="0933a13" id="0933a13">是转轮王无有恶心常生慈心。大德须菩提。</a><a name="0933a14" id="0933a14">向于大乘大丈夫等亦复如是。随有所行在</a><a name="0933a15" id="0933a15">在处处。若村邑聚落国城王宫。于诸众生起</a><a name="0933a16" id="0933a16">平等心无有异行。大德须菩提。大乘者名曰</a><a name="0933a17" id="0933a17">大智。天龙夜叉乾闼婆。智慧大丈夫之所恭</a><a name="0933a18" id="0933a18">敬。以是缘故名为大乘。是无尽智无生灭</a><a name="0933a19" id="0933a19">故。是不断智不断佛种故。是摄取智不断法</a><a name="0933a20" id="0933a20">种故。是守护智不断僧种故。是广博智教化</a><a name="0933a21" id="0933a21">无量诸众生故。是善持智无断绝故。是善</a><a name="0933a22" id="0933a22">作业智六波罗蜜故。是善摄智四摄法故。是</a><a name="0933a23" id="0933a23">善相应智亲近以圣道故。是善调智正念菩</a><a name="0933a24" id="0933a24">提心不忘失故。是善安止智大悲心故。是善</a><a name="0933a25" id="0933a25">趣智一切智故。是离诸怖智降诸魔故。是离</a><a name="0933a26" id="0933a26">闇智大慧炬故。是大财智成就一切诸善根</a><a name="0933a27" id="0933a27">故。是恭敬智诸天及世所恭敬故。是无降伏</a><a name="0933a28" id="0933a28">智一切外道故。是难解智一切声闻缘觉人</a><a name="0933a29" id="0933a29">故。是清净智不信人故。是慈愍智嗔害人故。<hr><br><br>
<DIV id=waterMark style="position:absolute;right:0;bottom:0">
<table align="right"><tr><td>
<a href='T140932c.htm'><img src='up.gif' border=0></a>
<a href='T140933b.htm'><img src='down.gif' border=0></a>
</td></tr></table>
</DIV>
<SCRIPT language=JavaScript1.2 src="water.js"></SCRIPT>
<!---New Topic--->
</body>
</html>