<html>  
<head>  
<meta http-equiv="Content-Type" content="text/html; charset=big5">
<style>@import url(cbeta.css);</style>
<link disabled rel="stylesheet" href="cbeta.css">
<script LANGUAGE="JAVASCRIPT" SRC="search.js">
</script>
<TITLE>1442 根本說一切有部毘奈耶 0871b</TITLE>
</head> 
<BODY id='T23' onbeforeprint='hide()' onafterprint='show()'>

<font face='Arial'><h2>No. 1442 根本說一切有部毘奈耶</font> <font face='Arial'>(卷44)</font> 九十波逸底迦法 入王宮門學處第八十二之一 <font face='Arial'>T23, p0871b</h2></font><hr>
<span class='old'>
</a><a name="0871a28" id="0871a28">詣其所。問言。長者處在獄中是不應事。長者</a><a name="0871a29" id="0871a29">曰大仙為犯國刑。非我自欲。問曰違犯何事。</span><a name="0871b01" id="0871b01">答曰夜明燈火被罰六十金錢。我既貧無身須</a><a name="0871b02" id="0871b02">繫獄。四天王曰。長者。欲於何處安置金寶。我</a><a name="0871b03" id="0871b03">等持來隨情受用。長者曰唯願大仙勿見憂</a><a name="0871b04" id="0871b04">慮。王若知者或容見放。大仙有暇暫聽妙法。</a><a name="0871b05" id="0871b05">時四天王頂禮求聽。長者哀愍為宣法要。四</a><a name="0871b06" id="0871b06">天身光如四火聚。王遙見之便作是念。何人</a><a name="0871b07" id="0871b07">獄中然大炬火。至中夜時天帝釋來。所發光</a><a name="0871b08" id="0871b08">明映四天眾。其有問答如彼四天。乃至求聽</a><a name="0871b09" id="0871b09">妙法。至後夜時梵王來至。身光晃曜倍勝諸</a><a name="0871b10" id="0871b10">天問答求聽。聞法歡喜俱還本宮。爾時大王。</a><a name="0871b11" id="0871b11">於一夜中悉遙見此光明奇特。至天曉已問獄</a><a name="0871b12" id="0871b12">官曰。誰於昨夜獄中然火。掌人白言。夜於獄</a><a name="0871b13" id="0871b13">內無然明者。王令大臣親往檢察。獄中普問</a><a name="0871b14" id="0871b14">無然火處。還白王曰無人然火。王曰第三閣</a><a name="0871b15" id="0871b15">內囚禁何人。獄官答曰。有麤惡人善與長者。</a><a name="0871b16" id="0871b16">拘在上閣。王曰可喚將來。我自親問。使者喚</a><a name="0871b17" id="0871b17">至。王問長者。前為然燈禁在牢獄。何故今者</a><a name="0871b18" id="0871b18">還然火耶。長者答曰。我昨夜中不記然火。王</a><a name="0871b19" id="0871b19">曰於初更時見四火聚。半夜有五。後夜有六。</a><a name="0871b20" id="0871b20">何故長者妄語云無。長者即便具以四王帝釋</a><a name="0871b21" id="0871b21">大梵。為來聽法身有光明。非燈燭也。王聞語</a><a name="0871b22" id="0871b22">已。深生尊敬歎仰希奇。告言長者。仁有大力。</a><a name="0871b23" id="0871b23">今何願求。隨所欲者我當給施。長者答曰。</a><a name="0871b24" id="0871b24">我今敢欲從王乞願。王曰隨意所須。長者曰</a><a name="0871b25" id="0871b25">我願於夜尋讀佛經。唯願大王勿禁燈火。王</a><a name="0871b26" id="0871b26">曰隨長者意夜秉燈明。乃至餘人亦皆隨意。</a><a name="0871b27" id="0871b27">夜中然火為讀佛經。悉免其罪。于時麤惡善</a><a name="0871b28" id="0871b28">與長者及以國人。蒙王放免皆大歡喜</a><a name="0871b29" id="0871b29"><p class='juan'>
根本說一切有部毘奈耶卷第四十四</p>
<hr><br><br>
<DIV id=waterMark style="position:absolute;right:0;bottom:0">
<table align="right"><tr><td>
<a href='T230871a.htm'><img src='up.gif' border=0></a>
<a href='T230871c.htm'><img src='down.gif' border=0></a>
</td></tr></table>
</DIV>
<SCRIPT language=JavaScript1.2 src="water.js"></SCRIPT>
<!---New Topic--->
</body>
</html>