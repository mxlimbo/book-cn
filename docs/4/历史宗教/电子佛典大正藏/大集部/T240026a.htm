<html>  
<head>  
<meta http-equiv="Content-Type" content="text/html; charset=big5">
<style>@import url(cbeta.css);</style>
<link disabled rel="stylesheet" href="cbeta.css">
<script LANGUAGE="JAVASCRIPT" SRC="search.js">
</script>
<TITLE>1448 根本說一切有部毘奈耶藥事 0026a</TITLE>
</head> 
<BODY id='T24' onbeforeprint='hide()' onafterprint='show()'>

<font face='Arial'><h2>No. 1448 根本說一切有部毘奈耶藥事</font> <font face='Arial'>(卷6)</font> <font face='Arial'>T24, p0026a</h2></font><hr>
<span class='old'>
</a><a name="0025c28" id="0025c28">王聞佛語已。即往多財王所。欲禮雙足。時</a><a name="0025c29" id="0025c29">多財王即起迎接。相抱撫拍。共相慰喻。歡</span><a name="0026a01" id="0026a01">喜取辭。還至佛所。頂禮雙足。退坐一面。時摩</a><a name="0026a02" id="0026a02">娑婆而白言。世尊。一切諸王。誰為最尊。合受</a><a name="0026a03" id="0026a03">禮敬。佛報王曰。轉輪聖王合受禮拜。王聞佛</a><a name="0026a04" id="0026a04">語。專記在心。即從座起。偏袒右肩。合掌向</a><a name="0026a05" id="0026a05">佛。而白佛言。唯願世尊。及苾芻眾。受我等</a><a name="0026a06" id="0026a06">請。明日供養。于時世尊默然而受。乃至世尊</a><a name="0026a07" id="0026a07">食訖。嚼齒木。嗽淨水已。時摩娑婆王即於佛</a><a name="0026a08" id="0026a08">前。至誠發願。我今供佛并諸聖眾。所有功德。</a><a name="0026a09" id="0026a09">持此善根。願我當得轉輪聖王。既發願已。</a><a name="0026a10" id="0026a10">忽聞有吹螺之聲。爾時寶光如來便與授記。</a><a name="0026a11" id="0026a11">汝當來世人壽八萬歲時。汝當出世。作轉輪</a><a name="0026a12" id="0026a12">王。號曰餉佉。眾人聞已。出極大聲。彼多財王</a><a name="0026a13" id="0026a13">去猶未遠。聞此叫聲。問群臣曰。摩娑婆王國</a><a name="0026a14" id="0026a14">內有何因緣。出此大聲。諸臣察問。尋報王曰。</a><a name="0026a15" id="0026a15">寶光如來與摩娑婆王授記。於當來世作轉</a><a name="0026a16" id="0026a16">輪王。彼諸人等聞此記已。歡喜踊躍。為此緣</a><a name="0026a17" id="0026a17">故出大叫聲。時多財王聞此語已。遂即迴駕。</a><a name="0026a18" id="0026a18">詣寶光如來正等覺所。頂禮雙足。退坐一面。</a><a name="0026a19" id="0026a19">而白佛言。世尊。一切世間誰合受輪王禮拜。</a><a name="0026a20" id="0026a20">佛告大王。唯有如來應正等覺。合受轉輪聖</a><a name="0026a21" id="0026a21">王禮拜供養。時多財王從坐而起。整理衣服。</a><a name="0026a22" id="0026a22">頂禮佛已。合掌恭敬。而白佛言。唯願世尊。及</a><a name="0026a23" id="0026a23">苾芻僧伽。明日受我微供。乃至食訖。收缽澡</a><a name="0026a24" id="0026a24">嗽已。時多財王起大慈悲。普遍生界。便發願</a><a name="0026a25" id="0026a25">言。以此供養善根。願我當來早得成佛。為天</a><a name="0026a26" id="0026a26">人師。佛即報曰。大王當知。於未來世人壽八</a><a name="0026a27" id="0026a27">萬歲時。當得作佛。名曰彌勒。十號具足。佛告</a><a name="0026a28" id="0026a28">諸苾芻。猶此願力。佛與輪王。二寶同時出現</a><a name="0026a29" id="0026a29">於世<hr><br><br>
<DIV id=waterMark style="position:absolute;right:0;bottom:0">
<table align="right"><tr><td>
<a href='T240025c.htm'><img src='up.gif' border=0></a>
<a href='T240026b.htm'><img src='down.gif' border=0></a>
</td></tr></table>
</DIV>
<SCRIPT language=JavaScript1.2 src="water.js"></SCRIPT>
<!---New Topic--->
</body>
</html>