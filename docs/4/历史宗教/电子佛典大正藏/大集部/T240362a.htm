<html>  
<head>  
<meta http-equiv="Content-Type" content="text/html; charset=big5">
<style>@import url(cbeta.css);</style>
<link disabled rel="stylesheet" href="cbeta.css">
<script LANGUAGE="JAVASCRIPT" SRC="search.js">
</script>
<TITLE>1451 根本說一切有部毘奈耶雜事 0362a</TITLE>
</head> 
<BODY id='T24' onbeforeprint='hide()' onafterprint='show()'>

<font face='Arial'><h2>No. 1451 根本說一切有部毘奈耶雜事</font> <font face='Arial'>(卷31)</font> 第六門第四子攝之餘明佛從天下等事 <font face='Arial'>T24, p0362a</h2></font><hr>
<span class='old'>
</a><a name="0361c28" id="0361c28">願世尊憐愍我等為作調伏。爾時世尊默然</a><a name="0361c29" id="0361c29">受請。彼等咸知佛受請已。頂禮雙足奉辭而</span><a name="0362a01" id="0362a01">去。至明清旦。佛即著衣持缽入城乞食。次第</a><a name="0362a02" id="0362a02">乞已還至本處。飯食訖即往訶利底藥叉住</a><a name="0362a03" id="0362a03">處。時藥叉女出行不在。小子愛兒留在家內。</a><a name="0362a04" id="0362a04">世尊即以缽覆其上。如來威力令兄不見弟。</a><a name="0362a05" id="0362a05">弟見諸兄。時藥叉女迴至住處不見小兒。即</a><a name="0362a06" id="0362a06">大驚忙觸處尋覓。及問諸子愛兒何在。答言</a><a name="0362a07" id="0362a07">我等並皆不見。便自搥胸悲泣交流。脣口乾</a><a name="0362a08" id="0362a08">燋精神迷亂。情懷痛切速趣王城。遍行諸坊</a><a name="0362a09" id="0362a09">康莊道路。園林池沼天廟神堂。客舍空房皆</a><a name="0362a10" id="0362a10">求不得。更加痛切便即癲狂。脫去衣裳大聲</a><a name="0362a11" id="0362a11">號叫。唱言愛兒汝今何在。遂出城外巡歷村</a><a name="0362a12" id="0362a12">莊。大聚落中皆覓不得。即往四方乃至四海</a><a name="0362a13" id="0362a13">亦皆不見。被髮露形宛轉於地。肘行膝步蹲</a><a name="0362a14" id="0362a14">踞而坐。如是漸次到贍部洲。七大黑山七大</a><a name="0362a15" id="0362a15">金山七大雪山。無熱池香醉山覓皆不得。情</a><a name="0362a16" id="0362a16">懷苦惱氣咽不通。又往東方毘提訶西瞿</a><a name="0362a17" id="0362a17">陀尼北俱盧洲亦皆不見。便往等活黑繩眾</a><a name="0362a18" id="0362a18">合。叫喚大叫喚熱極熱。阿鼻止頞部陀尼刺</a><a name="0362a19" id="0362a19">部陀。阿吒吒呵呵婆呼呼婆。青蓮花紅蓮花</a><a name="0362a20" id="0362a20">大紅蓮花。如是等十六大地獄皆亦不見。又</a><a name="0362a21" id="0362a21">往妙高山處先登下層。次登第二第三層。直</a><a name="0362a22" id="0362a22">過多聞天宮。至妙高山頂。先入眾車園次入</a><a name="0362a23" id="0362a23">雜麤歡喜皆覓不見。即往圓生樹下乃至善</a><a name="0362a24" id="0362a24">法堂中。入善見城欲入帝釋最勝殿中。時有</a><a name="0362a25" id="0362a25">金剛大神。與無量藥叉守門而住。見彼來入</a><a name="0362a26" id="0362a26">便即驅出善見城外。情加痛切。至多聞天處。</a><a name="0362a27" id="0362a27">於大石上投身躄地。悲啼號哭。白言大將軍。</a><a name="0362a28" id="0362a28">我小子愛兒被他盜去。莫知何在願見施我。</a><a name="0362a29" id="0362a29">多聞天曰。姊妹。不須憂惱自作癲狂。汝今<hr><br><br>
<DIV id=waterMark style="position:absolute;right:0;bottom:0">
<table align="right"><tr><td>
<a href='T240361c.htm'><img src='up.gif' border=0></a>
<a href='T240362b.htm'><img src='down.gif' border=0></a>
</td></tr></table>
</DIV>
<SCRIPT language=JavaScript1.2 src="water.js"></SCRIPT>
<!---New Topic--->
</body>
</html>