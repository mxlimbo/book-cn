<html>  
<head>  
<meta http-equiv="Content-Type" content="text/html; charset=big5">
<style>@import url(cbeta.css);</style>
<link disabled rel="stylesheet" href="cbeta.css">
<script LANGUAGE="JAVASCRIPT" SRC="search.js">
</script>
<TITLE>1435 十誦律 0200b</TITLE>
</head> 
<BODY id='T23' onbeforeprint='hide()' onafterprint='show()'>

<font face='Arial'><h2>No. 1435 十誦律</font> <font face='Arial'>(卷28)</font> <font face='Arial'>T23, p0200b</h2></font><hr>
<span class='old'>
</a><a name="0200a28" id="0200a28"><p><span class='byline'>　　　　後秦北印度三藏弗若多羅譯</span><br></a><a name="0200a29" id="0200a29"><p><b>　　<A NAME="n60"></A>七法中衣法第七之下</b></p>
</span><a name="0200b01" id="0200b01"><p>佛語比丘。布施有八種。何等八。一界布施。</a><a name="0200b02" id="0200b02">二依止布施。三制限布施。四給得布施。五</a><a name="0200b03" id="0200b03">僧得布施。六現前得布施。七夏安居得布</a><a name="0200b04" id="0200b04">施。八指示得布施</a><a name="0200b05" id="0200b05"><p>云何名界布施。有一人言。是衣布施是中</a><a name="0200b06" id="0200b06">住處僧。夏後月受迦絺那衣。是衣誰應受。佛</a><a name="0200b07" id="0200b07">言。雖夏後月受迦絺那衣。若比丘入是界內</a><a name="0200b08" id="0200b08">者應受。是名界得布施</a><a name="0200b09" id="0200b09"><p>云何名依止布施。如多比丘多住處作內界。</a><a name="0200b10" id="0200b10">夏安居自恣竟捨本界。結僧坊垣壁作內界。</a><a name="0200b11" id="0200b11">是中諸人為夏安居眾僧故。布施諸衣應</a><a name="0200b12" id="0200b12">分物。是衣誰應受。佛言。雖捨本界是諸比丘。</a><a name="0200b13" id="0200b13">本多住處作界內夏安居。是衣物諸比丘盡</a><a name="0200b14" id="0200b14">應分。是為依止得布施</a><a name="0200b15" id="0200b15"><p>云何制限布施。有一住處有二部比丘僧。夏</a><a name="0200b16" id="0200b16">安居有受法眾。有不受法眾。是眾僧夏安居</a><a name="0200b17" id="0200b17">竟。作如是制限。此族布施我等受。彼族布施</a><a name="0200b18" id="0200b18">汝等受。此家布施我等受。彼家布施汝等受。</a><a name="0200b19" id="0200b19">是間行處布施我等受。彼間行處布施汝等</a><a name="0200b20" id="0200b20">受。是間聚落布施我等受。彼間聚落布施汝</a><a name="0200b21" id="0200b21">等受。是間去處聚落布施我等受。彼間去處</a><a name="0200b22" id="0200b22">聚落布施汝等受。是間街巷多人處布施我</a><a name="0200b23" id="0200b23">等受。彼間街巷多人處布施汝等受。是中諸</a><a name="0200b24" id="0200b24">人為夏安居僧故。捉上座手布施。與僧諸衣</a><a name="0200b25" id="0200b25">應分物。白佛言。是衣物誰應受。佛言。隨何部</a><a name="0200b26" id="0200b26">作上座。是物應屬一部。若檀越捉第一上座手</a><a name="0200b27" id="0200b27">第二上座手言。是物施僧。是物應屬誰。答言。</a><a name="0200b28" id="0200b28">二上座是一部上座。應屬一部。若二上座各</a><a name="0200b29" id="0200b29">是一部。應屬二部。云何應分。答言。次第等分<hr><br><br>
<DIV id=waterMark style="position:absolute;right:0;bottom:0">
<table align="right"><tr><td>
<a href='T230200a.htm'><img src='up.gif' border=0></a>
<a href='T230200c.htm'><img src='down.gif' border=0></a>
</td></tr></table>
</DIV>
<SCRIPT language=JavaScript1.2 src="water.js"></SCRIPT>
<!---New Topic--->
</body>
</html>