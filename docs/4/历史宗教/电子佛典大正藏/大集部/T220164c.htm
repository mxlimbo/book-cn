<html>  
<head>  
<meta http-equiv="Content-Type" content="text/html; charset=big5">
<style>@import url(cbeta.css);</style>
<link disabled rel="stylesheet" href="cbeta.css">
<script LANGUAGE="JAVASCRIPT" SRC="search.js">
</script>
<TITLE>1421 彌沙塞部和醯五分律 0164c</TITLE>
</head> 
<BODY id='T22' onbeforeprint='hide()' onafterprint='show()'>

<font face='Arial'><h2>No. 1421 彌沙塞部和醯五分律</font> <font face='Arial'>(卷25)</font> 第五分初破僧法 <font face='Arial'>T22, p0164c</h2></font><hr>
<span class='old'>
</a><a name="0164b28" id="0164b28">人有智先所未聞聞便受行。汝等先是沙門</a><a name="0164b29" id="0164b29">瞿曇第一弟子。今復來為吾作第一弟子不</span><a name="0164c01" id="0164c01">亦善乎。舍利弗目連默然不答。調達便謂已</a><a name="0164c02" id="0164c02">受其語。即效佛常法。告舍利弗目連。汝可</a><a name="0164c03" id="0164c03">為眾說法。吾背小痛當自消息。便四疊僧</a><a name="0164c04" id="0164c04">伽梨枕之。右脅著地累腳而臥。不繫念在前</a><a name="0164c05" id="0164c05">須臾眠熟。轉左脅著地呼聲駭人。時目連</a><a name="0164c06" id="0164c06">現種種神力如常所說。舍利弗說種種妙法</a><a name="0164c07" id="0164c07">初中後善善義善味梵行之相。五百比丘聞</a><a name="0164c08" id="0164c08">已。即於座上遠塵離垢於諸法中得法眼淨。</a><a name="0164c09" id="0164c09">見法得果已。更相語言。我等可起還到佛</a><a name="0164c10" id="0164c10">所。舍利弗目連即從坐起。與五百比丘俱還</a><a name="0164c11" id="0164c11">佛所。時三聞達多以足指蹴調達罵言。釋</a><a name="0164c12" id="0164c12">奴起舍利弗目連以餘方便將諸比丘去矣。</a><a name="0164c13" id="0164c13">調達驚起罵言。是惡欲比丘始有善意。如何</a><a name="0164c14" id="0164c14">忽生惡心以方便將我比丘去。便大怖懼熱</a><a name="0164c15" id="0164c15">血從鼻孔出。即以生身墮大地獄。舍利弗</a><a name="0164c16" id="0164c16">目連到佛所已。頭面禮足卻坐一面。目連</a><a name="0164c17" id="0164c17">白佛言。世尊。我欲使此五百比丘更受具足</a><a name="0164c18" id="0164c18">戒。佛言。不須更受。所以者何。此五百比丘愚</a><a name="0164c19" id="0164c19">癡故以法想取籌。今但聽僧令作偷羅遮悔</a><a name="0164c20" id="0164c20">過</a><a name="0164c21" id="0164c21"><p>目連白佛言。奇哉世尊。調達效佛墮如是苦</a><a name="0164c22" id="0164c22">處。佛言。調達不但今效我墮於地獄。昔亦曾</a><a name="0164c23" id="0164c23">效我墮於苦處。目連又問。其事云何。佛言。過</a><a name="0164c24" id="0164c24">去世時空閑處有一池水。有一大象入池取</a><a name="0164c25" id="0164c25">藕淨洗而食色力充足。復有一象亦效取藕</a><a name="0164c26" id="0164c26">不洗而食。以此致病遂便命終。佛因是事即</a><a name="0164c27" id="0164c27">說偈言</a><a name="0164c28" id="0164c28"><p class='lg'>　　勿得效大龍　　　大龍不可效</a><br><a name="0164c29" id="0164c29">　　以效大龍故　　　食泥致死苦　</p><hr><br><br>
<DIV id=waterMark style="position:absolute;right:0;bottom:0">
<table align="right"><tr><td>
<a href='T220164b.htm'><img src='up.gif' border=0></a>
<a href='T220165a.htm'><img src='down.gif' border=0></a>
</td></tr></table>
</DIV>
<SCRIPT language=JavaScript1.2 src="water.js"></SCRIPT>
<!---New Topic--->
</body>
</html>