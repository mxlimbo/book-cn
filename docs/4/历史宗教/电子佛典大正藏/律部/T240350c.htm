<html>  
<head>  
<meta http-equiv="Content-Type" content="text/html; charset=gb2312">
<style>@import url(cbeta.css);</style>
<link disabled rel="stylesheet" href="cbeta.css">
<script LANGUAGE="JAVASCRIPT" SRC="search.js">
</script>
<TITLE>1451 根本说一切有部毗奈耶杂事 0350c</TITLE>
</head> 
<BODY id='T24' onbeforeprint='hide()' onafterprint='show()'>

<font face='Arial'><h2>No. 1451 根本说一切有部毗奈耶杂事</font> <font face='Arial'>(卷29)</font> 第六门第四子摄之余明佛从天下等事 <font face='Arial'>T24, p0350c</h2></font><hr>
<span class='old'>
</a><a name="0350b28" id="0350b28">宜应剃发着缦条衣。乃至尽形坚修梵行。纯</a><a name="0350b29" id="0350b29">一圆满清净无染。此能获得长夜安隐利益</span><a name="0350c01" id="0350c01">快乐。如是三请佛皆不许。时大世主知佛世</a><a name="0350c02" id="0350c02">尊频请不许。遂于门外啼泪而立。时具寿</a><a name="0350c03" id="0350c03">阿难陀见已问言。乔答弥因何啼泣而立。答</a><a name="0350c04" id="0350c04">言。尊者我等女人。世尊不许出家作苾刍尼。</a><a name="0350c05" id="0350c05">是故啼泣。阿难陀报言。乔答弥可住于此。</a><a name="0350c06" id="0350c06">我问如来。尔时阿难陀诣世尊所。顶礼足已</a><a name="0350c07" id="0350c07">在一面立。白佛言。世尊。颇有女人。于佛善说</a><a name="0350c08" id="0350c08">法律中。出家近圆成苾刍尼。坚修梵行证得</a><a name="0350c09" id="0350c09">第四沙门果不。佛言。得有。若如是者愿许女</a><a name="0350c10" id="0350c10">人出家。佛言。阿难陀。汝今勿请女人于我</a><a name="0350c11" id="0350c11">善说法律之中。出家近圆成苾刍尼性。何以</a><a name="0350c12" id="0350c12">故。若许女人为出家者。佛法不久住。譬如人</a><a name="0350c13" id="0350c13">家男少女多。即被恶贼破其家宅。女人出家</a><a name="0350c14" id="0350c14">破坏正法。亦复如是。又复阿难陀。如作田家</a><a name="0350c15" id="0350c15">苗稼成熟。忽被风雨霜雹所损。女人出家损</a><a name="0350c16" id="0350c16">坏正法。亦复如是。又复阿难陀。如甘蔗田成</a><a name="0350c17" id="0350c17">熟之时。遭赤节病便被损坏无有遗余。若听</a><a name="0350c18" id="0350c18">女人出家损坏正法。不得久住速当灭尽。亦</a><a name="0350c19" id="0350c19">复如是。具寿阿难陀复白佛言。是大世主于</a><a name="0350c20" id="0350c20">世尊处诚有大恩。佛母命终乳养至大。岂不</a><a name="0350c21" id="0350c21">世尊慈悲摄受。佛告阿难陀。实有斯事。于我</a><a name="0350c22" id="0350c22">有恩我已报讫。由因我故得知三宝。归佛法</a><a name="0350c23" id="0350c23">僧受五学处。于四谛理无复疑惑。得预流果</a><a name="0350c24" id="0350c24">当尽苦际证会无生。如是之恩更为难报。非</a><a name="0350c25" id="0350c25">衣食等可相比喻。尔时世尊告阿难陀曰。汝</a><a name="0350c26" id="0350c26">为女人。求请出家成苾刍尼者。我今为制八</a><a name="0350c27" id="0350c27">尊敬法。尽寿修行不得违越。我此所制如种</a><a name="0350c28" id="0350c28">田人。夏末秋初河渠之处。坚修堤堰不使水</a><a name="0350c29" id="0350c29">流。溉灌田苗随处充足。八尊敬法亦复如是。<hr><br><br>
<DIV id=waterMark style="position:absolute;right:0;bottom:0">
<table align="right"><tr><td>
<a href='T240350b.htm'><img src='up.gif' border=0></a>
<a href='T240351a.htm'><img src='down.gif' border=0></a>
</td></tr></table>
</DIV>
<SCRIPT language=JavaScript1.2 src="water.js"></SCRIPT>
<!---New Topic--->
</body>
</html>