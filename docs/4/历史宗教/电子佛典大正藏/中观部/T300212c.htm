<html>  
<head>  
<meta http-equiv="Content-Type" content="text/html; charset=gb2312">
<style>@import url(cbeta.css);</style>
<link disabled rel="stylesheet" href="cbeta.css">
<script LANGUAGE="JAVASCRIPT" SRC="search.js">
</script>
<TITLE>1571 大乘广百论释论 0212c</TITLE>
</head> 
<BODY id='T30' onbeforeprint='hide()' onafterprint='show()'>

<font face='Arial'><h2>No. 1571 大乘广百论释论</font> <font face='Arial'>(卷5)</font> 破时品第三之一 <font face='Arial'>T30, p0212c</h2></font><hr>
<span class='old'>
</a><a name="0212b28" id="0212b28">如是生灭既非实有。云何依此执有实时。复</a><a name="0212b29" id="0212b29">云何知生灭是假。本无今有名生。本有今无</span><a name="0212c01" id="0212c01">名灭。生之与灭皆二合成。如舍如林。岂名真</a><a name="0212c02" id="0212c02">实。又生与灭二分所成。半有半无。如何定有。</a><a name="0212c03" id="0212c03">又本无分不名为生。体非有故。如龟毛等。其</a><a name="0212c04" id="0212c04">今有分亦不名生。体非无故。如涅槃等。又本</a><a name="0212c05" id="0212c05">有分不名为灭。体非无故。如虚空等。其今</a><a name="0212c06" id="0212c06">无分。亦不名灭。体非有故。如兔角等。一一别</a><a name="0212c07" id="0212c07">分既非生灭。二种和合岂是生灭。假名诸法。</a><a name="0212c08" id="0212c08">是事可然。真实法中无如是义。又于生灭各</a><a name="0212c09" id="0212c09">二分中。本无未来今无过去。去来二际已灭</a><a name="0212c10" id="0212c10">未生。其体既无非实生灭。今有本有俱现在</a><a name="0212c11" id="0212c11">摄。岂一刹那生灭并有。不可现在有二刹那。</a><a name="0212c12" id="0212c12">初名为生。后名为灭。时既有别。世云何同。若</a><a name="0212c13" id="0212c13">必尔者。世应杂乱。生时灭未有。应名未来。灭</a><a name="0212c14" id="0212c14">时生已无。应名过去。又灭灭法令无入过去</a><a name="0212c15" id="0212c15">灭。在现在说名有。生既生法令有入现在生。</a><a name="0212c16" id="0212c16">应未来说名无。又本无时名为未来。于今有</a><a name="0212c17" id="0212c17">时名为现在。于本有时名为现在。其今无时</a><a name="0212c18" id="0212c18">名为过去。云何二世合成一时。而言此时决</a><a name="0212c19" id="0212c19">定实有。如是推征生灭非实。不应依此立有</a><a name="0212c20" id="0212c20">实时。若有为法无实生灭。如何上言无常所</a><a name="0212c21" id="0212c21">迁。暂生即灭何容有住。无常既无何能迁法。</a><a name="0212c22" id="0212c22">我上所言。皆为破执。随他意语非自意。然彼</a><a name="0212c23" id="0212c23">执无常复执有住。为破彼住且许无常。今住</a><a name="0212c24" id="0212c24">既无。无常亦破。不应谓我定许无常。我如良</a><a name="0212c25" id="0212c25">医应病与药。诸有所说皆随所宜。故所发言</a><a name="0212c26" id="0212c26">不应定执。若色等法实有住者。容可审知。是</a><a name="0212c27" id="0212c27">有为性既无有住。复非无为。是故不应执为</a><a name="0212c28" id="0212c28">实有。既色等法非定实有。云何汝等依此立</a><a name="0212c29" id="0212c29">时。世俗可然。非为胜义<hr><br><br>
<DIV id=waterMark style="position:absolute;right:0;bottom:0">
<table align="right"><tr><td>
<a href='T300212b.htm'><img src='up.gif' border=0></a>
<a href='T300213a.htm'><img src='down.gif' border=0></a>
</td></tr></table>
</DIV>
<SCRIPT language=JavaScript1.2 src="water.js"></SCRIPT>
<!---New Topic--->
</body>
</html>