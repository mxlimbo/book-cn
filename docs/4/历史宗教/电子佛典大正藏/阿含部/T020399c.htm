<html>  
<head>  
<meta http-equiv="Content-Type" content="text/html; charset=gb2312">
<style>@import url(cbeta.css);</style>
<link disabled rel="stylesheet" href="cbeta.css">
<script LANGUAGE="JAVASCRIPT" SRC="search.js">
</script>
<TITLE>0100 别译杂阿含经 0399c</TITLE>
</head> 
<BODY id='T02' onbeforeprint='hide()' onafterprint='show()'>

<font face='Arial'><h2>No. 100 别译杂阿含经</font> <font face='Arial'>(卷4)</font> 初诵 （七二） <font face='Arial'>T02, p0399c</h2></font><hr>
<span class='old'>
</a><a name="0399b28" id="0399b28"><p><b>　　<A NAME="n1491"></A>（七二）</b><p>如是我闻。一时佛在舍卫国祇树给孤</a><a name="0399b29" id="0399b29">独园。尔时有五国王共集一处。各相谓言。五</span><a name="0399c01" id="0399c01">欲之中。何者最妙。一王说曰。色为第一。次王</a><a name="0399c02" id="0399c02">说言。声为第一。次王说言。味为第一。第四王</a><a name="0399c03" id="0399c03">言。香为第一。第五王言。细滑第一。诸王心</a><a name="0399c04" id="0399c04">意。人各不同。各见第一。乃相谓言。我等心</a><a name="0399c05" id="0399c05">意。所美不同。各竞其理。可诣佛所禀受分</a><a name="0399c06" id="0399c06">别。波斯匿王而为上首。共诣佛所。五王尔时</a><a name="0399c07" id="0399c07">礼佛足已。在一面立。白佛言。世尊。我等五王</a><a name="0399c08" id="0399c08">私共议论。五欲之中。何者第一。一王说言。色</a><a name="0399c09" id="0399c09">为第一。如此五王。所说不同。各称第一。所</a><a name="0399c10" id="0399c10">说不同故。来诣佛所。咨问斯义。何者第一。</a><a name="0399c11" id="0399c11">佛说。若于色中。取其像貌。心意封着。称适其</a><a name="0399c12" id="0399c12">意。当于尔时。设有妙色胜于此者。但以所著</a><a name="0399c13" id="0399c13">为胜。不顾色妙。声香味触。亦复如是。乃至于</a><a name="0399c14" id="0399c14">触受。其相貌心意计着。以为最胜。尔时有一</a><a name="0399c15" id="0399c15">婆罗门。名曰卑嶷。即从坐起。偏袒右肩。右膝</a><a name="0399c16" id="0399c16">着地。合掌向佛。白言。世尊。欲有所说。唯愿</a><a name="0399c17" id="0399c17">听许。佛告卑嶷。宜知是时。卑嶷即说偈言</a><a name="0399c18" id="0399c18"><p class='lg'>　　央伽大王畜宝铠　　　摩竭提主得大利</a><br><a name="0399c19" id="0399c19">　　佛出其国最上宝　　　名称普闻如山王</a><br><a name="0399c20" id="0399c20">　　譬如莲华新敷荣　　　光映泉池香遍至</a><br><a name="0399c21" id="0399c21">　　佛亦如日处虚空　　　光明周普照世界</a><br><a name="0399c22" id="0399c22">　　谛视如来智慧力　　　犹如猛火炎炽盛</a><br><a name="0399c23" id="0399c23">　　开诸眼目作大明　　　诸有疑惑来禀化</a><br><a name="0399c24" id="0399c24">　　一切悉得决所疑　</p></a><a name="0399c25" id="0399c25"><p>五王皆赞美偈讫。各以上衣以用赏之。尔时</a><a name="0399c26" id="0399c26">五王闻佛所说。皆大欢喜。从坐而去。王去已</a><a name="0399c27" id="0399c27">后。卑嶷合掌向佛。即以五衣奉上于佛。唯愿</a><a name="0399c28" id="0399c28">纳受。佛即纳受。佛说是已。诸比丘闻佛所说。</a><a name="0399c29" id="0399c29">欢喜奉行<hr><br><br>
<DIV id=waterMark style="position:absolute;right:0;bottom:0">
<table align="right"><tr><td>
<a href='T020399b.htm'><img src='up.gif' border=0></a>
<a href='T020400a.htm'><img src='down.gif' border=0></a>
</td></tr></table>
</DIV>
<SCRIPT language=JavaScript1.2 src="water.js"></SCRIPT>
<!---New Topic--->
</body>
</html>