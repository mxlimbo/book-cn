<html>  
<head>  
<meta http-equiv="Content-Type" content="text/html; charset=gb2312">
<style>@import url(cbeta.css);</style>
<link disabled rel="stylesheet" href="cbeta.css">
<script LANGUAGE="JAVASCRIPT" SRC="search.js">
</script>
<TITLE>1597 摄大乘论释 0331b</TITLE>
</head> 
<BODY id='T31' onbeforeprint='hide()' onafterprint='show()'>

<font face='Arial'><h2>No. 1597 摄大乘论释</font> <font face='Arial'>(卷2)</font> 所知依分第二之一 <font face='Arial'>T31, p0331b</h2></font><hr>
<span class='old'>
</a><a name="0331a28" id="0331a28"><p>论曰。复次对治烦恼识若已生。一切世间余</a><a name="0331a29" id="0331a29">识已灭。尔时若离阿赖耶识。所余烦恼及随</span><a name="0331b01" id="0331b01">烦恼种子。在此对治识中不应道理。此对</a><a name="0331b02" id="0331b02">治识自性解脱故。与余烦恼及随烦恼。不俱</a><a name="0331b03" id="0331b03">生灭故。复于后时世间识生。尔时若离阿</a><a name="0331b04" id="0331b04">赖耶识。彼诸熏习及所依止。久已过去。现无</a><a name="0331b05" id="0331b05">体故。应无种子而更得生。是故若离阿赖</a><a name="0331b06" id="0331b06">耶识。烦恼杂染皆不得成</a><a name="0331b07" id="0331b07"><p>释曰。对治烦恼识若已生一切世间余识已</a><a name="0331b08" id="0331b08">灭者。谓六识已灭。所余烦恼及随烦恼种子</a><a name="0331b09" id="0331b09">在此对治识中不应道理者。谓对治识非</a><a name="0331b10" id="0331b10">后世间识生起因。复于后时者。谓复从此</a><a name="0331b11" id="0331b11">出世心后。彼诸熏习者。谓余烦恼及随烦恼</a><a name="0331b12" id="0331b12">所有熏习。及所依止者。谓所依识。应无种</a><a name="0331b13" id="0331b13">子而更得生者。谓若无有阿赖耶识。彼应</a><a name="0331b14" id="0331b14">无因而更得生。此中烦恼即是杂染。是故说</a><a name="0331b15" id="0331b15">名烦恼杂染。由上道理。烦恼杂染皆不得</a><a name="0331b16" id="0331b16">成</a><a name="0331b17" id="0331b17"><p>论曰。云何为业杂染不成。行为缘识不相</a><a name="0331b18" id="0331b18">应故。此若无者。取为缘有亦不相应</a><a name="0331b19" id="0331b19"><p>释曰。为辩业杂染不得成因缘故。次问云</a><a name="0331b20" id="0331b20">何业杂染不成业为缘识不相应故者。谓福</a><a name="0331b21" id="0331b21">非福及不动行生已谢灭。若不信有阿赖</a><a name="0331b22" id="0331b22">耶识。当于何处安立熏习。如六识身。不能</a><a name="0331b23" id="0331b23">任持所有熏习。于诸烦恼杂染事中已具</a><a name="0331b24" id="0331b24">显示。此若无者。谓若无有行为缘识。取为</a><a name="0331b25" id="0331b25">缘有亦不相应者。谓亦无有取为缘有。此</a><a name="0331b26" id="0331b26">复何缘。谓前诸行所熏习识。由取力故。熏</a><a name="0331b27" id="0331b27">习增长转成有故。此中即业是杂染性。名业</a><a name="0331b28" id="0331b28">杂染或依于业而有杂染。名业杂染。若不</a><a name="0331b29" id="0331b29">信有阿赖耶识。此业杂染亦不得成<hr><br><br>
<DIV id=waterMark style="position:absolute;right:0;bottom:0">
<table align="right"><tr><td>
<a href='T310331a.htm'><img src='up.gif' border=0></a>
<a href='T310331c.htm'><img src='down.gif' border=0></a>
</td></tr></table>
</DIV>
<SCRIPT language=JavaScript1.2 src="water.js"></SCRIPT>
<!---New Topic--->
</body>
</html>