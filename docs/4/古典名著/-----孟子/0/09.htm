<html>
<head>
<title>卷八　离娄章句下</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.jpg" topmargin="0" marginwidth="0" marginheight="0">
<table width="776" border="0" cellspacing="0" cellpadding="0" align="center" background="topbg.gif">
  <tr> 
    <td width="165"><img width="165" height="46" border="0" src="top1.gif"></td>
    <td align="right"><img src="top2.gif" width="38" height="46" border="0"></td>
  </tr>
</table>
<table border="0" cellpadding="0" cellspacing="0" width="776" align="center" background="tablebg.gif">
  <tr valign="middle"> 
    <td height="104" width="78"> 
      <p align="center" class="h"><img src="top3.gif" width="78" height="104"></p>
    </td>
    <td align="center" height="104" background="top3bg.gif" class="h"> 
      <p>卷八<b>　</b>离娄章句下</p>
      </td>
  </tr>
</table>
<table border="0" cellpadding="0" cellspacing="0" width="776" align="center" background="tablebg.gif">
  <tr valign="top"> 
    <td width="80"> 
      <p>&nbsp;</p>
      <table border="0" cellpadding="0" cellspacing="0" width="80">
        <tr valign="top"> 
          <td width="6"></td>
          <td width="24"><a href="content.htm"><img src="return.gif" width="24" height="71" border="0"></a></td>
          <td width="24"><a href="08.htm"><img src="last.gif" width="24" height="71" border="0"></a></td>
          <td width="24"><a href="10.htm"><img src="next.gif" width="24" height="71" border="0"></a></td>
        </tr>
      </table>
    </td>
    <td align="center" colspan="2"> 
      <table width="580" border="0" cellspacing="0" cellpadding="0" align="center">
        <tr> 
          <td> 
            <p>　　孟子曰：“舜生于诸冯，迁于负夏，卒于鸣条，东夷之人也。<font style="FONT-SIZE: 9pt"><font color="#551A8B">诸冯、负夏、鸣条，皆地名，在东方夷服之地。</font></font>文王生于岐周，卒于毕郢，西夷之人也。<font style="FONT-SIZE: 9pt"><font color="#551A8B">岐周，岐山下周旧邑，近畎夷。毕郢，近丰镐，今有文王墓。</font></font>地之相去也，千有余里；世之相后也，夭有余岁。得志行乎中国，若合符节。<font style="FONT-SIZE: 9pt"><font color="#551A8B">得志行乎中国，谓舜为天子，文王为方伯，得行其道于天下也。符节，以玉为之，篆刻文字而中分之，彼此各藏其半，有故则左右相合以为信也。若合符节，言其同也。</font></font>先圣后圣，其揆一也。”<font style="FONT-SIZE: 9pt"><font color="#551A8B">揆，度也。其揆一者，言度之而其道无不同也。范氏曰“言圣人之生，虽有先后远近之不同，然其道则一也。”</font></font></p>
            <p>　　子产听郑国之政，以其乘舆济人于溱洧。<font style="FONT-SIZE: 9pt"><font color="#551A8B">乘，去声。溱，音臻。洧，荣美反。子产，郑大夫公孙侨也。溱洧，二水名也。子产见人有徒涉此水者，以其所乘之车载而渡之。</font></font>孟子曰：“惠而不知为政。<font style="FONT-SIZE: 9pt"><font color="#551A8B">惠，谓私恩小利。政，则有公平正大之体，纲纪法度之施焉。</font></font>岁十一月徒杠成，十二月舆梁成，民未病涉也。<font style="FONT-SIZE: 9pt"><font color="#551A8B">杠，音江。杠，方桥也。徒杠，可通徒行者。梁，亦桥也。舆梁，可通车舆者。周十一月，夏九月也。周十二月，夏十月也。夏令曰：“十月成梁。”盖农功已毕，可用民力，又时将寒冱，水有桥梁，则民不患于徒涉，亦王政之一事也。</font></font>君子平其政，行辟人可也。焉得人人而济之？<font style="FONT-SIZE: 9pt"><font color="#551A8B">辟，与辟同。焉，于虔反。辟，辟除也，如周礼阍人为之辟之辟。言能平其政，则出行之际，辟除行人，使之避己，亦不为过。况国中之水，当涉者众，岂能悉以乘舆济之哉？</font></font>故为政者，每人而悦之，日亦不足矣。”<font style="FONT-SIZE: 9pt"><font color="#551A8B">言每人皆欲致私恩以悦其意，则人多日少，亦不足于用矣。诸葛武侯尝言，“</font></font><font style="FONT-SIZE: 9pt"><font color="#551A8B">治世以大德，不以小惠”，得孟子之意矣。</font></font></p>
            <p>　　孟子告齐宣王曰：“君之视臣如手足；则臣视君如腹心；君之视臣如犬马，则臣视君如国人；君之视臣如土芥，则臣视君如寇雠。”<font style="FONT-SIZE: 9pt"><font color="#551A8B">孔氏曰：“宣王之遇臣下，恩礼衰薄，至于昔者所进，今日不知其亡；则其于群臣，可谓邈然无敬矣。故孟子告之以此。手足腹心，相待一体，恩义之至也。如犬马则轻贱之，然犹有豢养之恩焉。国人，犹言路人，言无怨无德也。土芥，则践踏之而已矣，斩艾之而已矣，其贱恶之又甚矣。寇雠之报，不亦宜乎？”</font></font>王曰：“礼，为旧君有服，何如斯可为服矣？”<font style="FONT-SIZE: 9pt"><font color="#551A8B">为，去声，下为之同。仪礼曰：“以道去君而未绝者，服齐衰三月。”王疑孟子之言太甚，故以此礼为问。</font></font>曰：“谏行言听，膏泽下于民；有故而去，则君使人导之出疆，又先于其所往；去三年不反，然后收其田里。此之谓三有礼焉。如此，则为之服矣。<font style="FONT-SIZE: 9pt"><font color="#551A8B">导之出疆，防剽掠也。先于其所往，称道其贤，欲其收用之也。三年而后收其田禄里居，前此犹望其归也。</font></font>今也为臣。谏则不行，言则不听；膏泽不下于民；有故而去，则君搏执之，又极之于其所往；去之日，遂收其田里。此之谓寇雠。寇雠何服之有？”<font style="FONT-SIZE: 9pt"><font color="#551A8B">极，穷也。穷之于其所往之国，如晋锢栾盈也。潘兴嗣曰：“孟子告齐王之言，犹孔子对定公之意也；而其言有迹，不若孔子之浑然也。盖圣贤之别如此。”杨氏曰：“君臣以义合者也。故孟子为齐王深言报施之道，使知为君者不可不以礼遇其臣耳。若君子之自处，则岂处其薄乎？孟子曰‘王庶几改之，予日望之’，君子之言盖如此。”</font></font></p>
            <p>　　孟子曰：“无罪而杀士，则大夫可以去；无罪而戮民，则士可以徙。”<font style="FONT-SIZE: 9pt"><font color="#551A8B">言君子当见几而作，祸已迫，则不能去矣。</font></font></p>
            <p>　　孟子曰：“君仁莫不仁，君义莫不义。”<font style="FONT-SIZE: 9pt"><font color="#551A8B">张氏曰：“此章重出。然上篇主言人臣当以正君为急，此章直戒人君，义亦小异耳。”</font></font></p>
            <p>　　孟子曰：“非礼之礼，非义之义，大人弗为。”<font style="FONT-SIZE: 9pt"><font color="#551A8B">察理不精，故有二者之蔽。大人则随事而顺理，因时而处宜，岂为是哉？</font></font></p>
            <p>　　孟子曰：“中也养不中，才也养不才，故人乐有贤父兄也。如中也弃不中，才也弃不才，则贤不肖之相去，其闲不能以寸。”<font style="FONT-SIZE: 9pt"><font color="#551A8B">乐，音洛。无过不及之谓中，足以有为之谓才。养，谓涵育熏陶，俟其自化也。贤，谓中而才者也。乐有贤父兄者，乐其终能成己也。为父兄者，若以子弟之不贤，遂遽绝之而不能教，则吾亦过中而不才矣。其相去之闲，能几何哉？</font></font></p>
            <p>　　孟子曰：“人有不为也，而后可以有为。”<font style="FONT-SIZE: 9pt"><font color="#551A8B">程子曰：“有不为，知所择也。惟能有不为，是以可以有为。无所不为者，安能有所为邪？”</font></font></p>
            <p>　　孟子曰：“言人之不善，当如后患何？”<font style="FONT-SIZE: 9pt"><font color="#551A8B">此亦有为而言。</font></font></p>
            <p>　　孟子曰：“仲尼不为已甚者。”已，犹太也。杨氏曰：“言圣人所为，本分之外，不加毫末。非孟子真知孔子，不能以是称之。”</p>
            <p>　　孟子曰：“大人者，言不必信，行不必果，惟义所在。”<font style="FONT-SIZE: 9pt"><font color="#551A8B">行，去声。必，犹期也。大人言行，不先期于信果，但义之所在，则必从之，卒亦未尝不信果也。尹氏云：“主于义，则信果在其中矣；主于信果，则未必合义。”王勉曰：“若不合于义而不信不果，则妄人尔。”</font></font></p>
            <p>　　孟子曰：“大人者，不失其赤子之心者也。”<font style="FONT-SIZE: 9pt"><font color="#551A8B">大人之心，通达万变；赤子之心，则纯一无伪而已。然大人之所以为大人，正以其不为物诱，而有以全其纯一无伪之本然。是以扩而充之，则无所不知，无所不能，而极其大也。</font></font></p>
            <p>　　孟子曰：“养生者不足以当大事，惟送死可以当大事。”<font style="FONT-SIZE: 9pt"><font color="#551A8B">养，去声。事生固当爱敬，然亦人道之常耳；至于送死，则人道之大变。孝子之事亲，舍是无以用其力矣。故尤以为大事，而必诚必信，不使少有后日之悔也。</font></font></p>
            <p>　　孟子曰：“君子深造之以道，欲其自得之也。自得之，则居之安；居之安，则资之深；资之深，则取之左右逢其原，故君子欲其自得之也。”<font style="FONT-SIZE: 9pt"><font color="#551A8B">造，七到反。造，诣也。深造之者，进而不已之意。道，则其进为之方也。资，犹借也。左右，身之两旁，言至近而非一处也。逢，犹值也。原，本也，水之来处也。言君子务于深造而必以其道者，欲其有所持循，以俟夫默识心通，自然而得之于己也。自得于己，则所以处之者安固而不摇；处之安固，则所借者深远而无尽；所借者深，则日用之闲取之至近，无所往而不值其所资之本也。程子曰“学不言而自得者，乃自得也。有安排布置者，皆非自得也。然必潜心积虑，优游餍饫于其闲，然后可以有得。若急迫求之，则是私己而已，终不足以得之也。”</font></font></p>
            <p>　　孟子曰：“博学而详说之，将以反说约也。”<font style="FONT-SIZE: 9pt"><font color="#551A8B">言所以博学于文，而详说其理者，非欲以夸多而斗靡也；欲其融会贯通，有以反而说到至约之地耳。盖承上章之意而言，学非欲其徒博，而亦不可以径约也。</font></font></p>
            <p>　　孟子曰：“以善服人者，未有能服人者也；以善养人，然后能服天下。天下不心服而王者，未之有也。”<font style="FONT-SIZE: 9pt"><font color="#551A8B">王，去声。服人者，欲以取胜于人；养人者，欲其同归于善。盖心之公私小异。而人之向背顿殊，学者于此不可以不审也。</font></font></p>
            <p>　　孟子曰：“言无实不祥。不祥之实，蔽贤者当之。”<font style="FONT-SIZE: 9pt"><font color="#551A8B">或曰：“天下之言无有实不祥者，惟蔽贤为不祥之实。”或曰：“言而无实者不祥，故蔽贤为不祥之实。”二说不同，未知孰是，疑或有阙文焉。</font></font></p>
            <p>　　徐子曰：“仲尼亟称于水，曰：‘水哉，水哉！’何取于水也？”<font style="FONT-SIZE: 9pt"><font color="#551A8B">亟，去吏反。亟，数也。水哉水哉，叹美之辞。</font></font>孟子曰：“原泉混混，不舍昼夜。盈科而后进，放乎四海，有本者如是，是之取尔。<font style="FONT-SIZE: 9pt"><font color="#551A8B">舍、放，皆上声。原泉，有原之水也。混混，涌出之貌。不舍昼夜，言常出不竭也。盈，满也。科，坎也。言其进以渐也。于，至也。言水有原本，不已而渐进以至于海；如人有实行，则亦不已而渐进以至于极也。</font></font>苟为无本，七八月之闲雨集，沟浍皆盈；其涸也，可立而待也。故声闻过情，君子耻之。”<font style="FONT-SIZE: 9pt"><font color="#551A8B">浍，古外反。涸，下各反。闻，去声。集，聚也。浍，田闲水道也。涸，干也。如人无实行，而暴得?誉，不能长久也。声闻，名誉也。情，实也。耻者，耻其无实而将不继也。林氏曰：“徐子之为人，必有躐等干誉之病，故孟子以是答之。”邹氏曰：“孔子之称水，其旨微矣。孟子独取此者，自徐子之所急者言之也。孔子尝以闻达告子张矣，达者有本之谓也。闻则无本之谓也。然则学者其可以不务本乎？”</font></font></p>
            <p>　　孟子曰：“人之所以异于禽于兽者几希，庶民去之，君子存之。<font style="FONT-SIZE: 9pt"><font color="#551A8B">几希，少也。庶，众也。人物之生，同得天地之理以为性，同得天地之气以为形；其不同者，独人于其间得形气之正，而能有以全其性，为少异耳。虽曰少异，然人物之所以分，实在于此。众人不知此而去之，则名虽为人，而实无以异于禽兽。君子知此而存之，是以战兢惕厉，而卒能有以全其所受之理也。</font></font>舜明于庶物，察于人伦，由仁义行，非行仁义也。”<font style="FONT-SIZE: 9pt"><font color="#551A8B">物，事物也。明，则有以识其理也。人伦，说见前篇。察，则有以尽其理之详也。物理固非度外，而人伦尤切于身，故其知之有详略之异。在舜则皆生而知之也。由仁义行，非行仁义，则仁义已根于心，而所行皆从此出。非以仁义为美，而后勉强行之，所谓安而行之也。此则圣人之事，不待存之，而无不存矣。尹氏曰“存之者，君子也；存者，圣人也。君子所存，存天理也。由仁义行，存者能之。”</font></font></p>
            <p>　　孟子曰：“禹恶旨酒而好善言。<font style="FONT-SIZE: 9pt"><font color="#551A8B">恶、好，皆去声。战国策曰“仪狄作酒，禹饮而甘之，曰‘后世必有以酒亡其国者’，遂疏仪狄而绝旨酒。”书曰：“禹拜昌言。”</font></font>汤执中，立贤无方。<font style="FONT-SIZE: 9pt"><font color="#551A8B">执，谓守而不失。中者，无过不及之名。方，犹类也。立贤无方，惟贤则立之于位，不问其类也。</font></font>文王视民如伤，望道而未之见。<font style="FONT-SIZE: 9pt"><font color="#551A8B">而，读为如，古字通用。民已安矣，而视之犹若有伤；道已至矣，而望之犹若未见。圣人之爱民深，而求道切如此。不自满足，终日干干之心也。</font></font>武王不泄迩，不忘远。<font style="FONT-SIZE: 9pt"><font color="#551A8B">泄，狎也。迩者人所易狎而不泄，远者人所易忘而不忘，德之盛，仁之至也。</font></font>周公思兼三王，以施四事；其有不合者，仰而思之，夜以继日；幸而得之，坐以待旦。”<font style="FONT-SIZE: 9pt"><font color="#551A8B">三王：禹也，汤也，文武也。四事，上四条之事也。时异势殊，故其事或有所不合，思而得之，则其理初不异矣。坐以待旦，急于行也。此承上章言舜，因历叙群圣以继之；而各举其一事，以见其忧勤惕厉之意。盖天理之所以常存，而人心之所以不死也。程子曰：“孟子所称，各因其一事而言，非谓武王不能执中立贤，汤却泄迩忘远也。人谓各举其盛，亦非也，圣人亦无不盛。”</font></font></p>
            <p>　　孟子曰：“王者之迹熄而诗亡，诗亡然后春秋作。<font style="FONT-SIZE: 9pt"><font color="#551A8B">王者之迹熄，谓平王东迁，而政教号令不及于天下也。诗亡，谓黍离降为国风而雅亡也。春秋，鲁史记之名。孔子因而笔削之。始于鲁隐公之元年，实平王之四十九年也。</font></font>晋之乘，楚之梼杌，鲁之春秋，一也。<font style="FONT-SIZE: 9pt"><font color="#551A8B">乘，去声。梼，音逃。杌，音兀。乘义未详。赵氏以为兴于田赋乘马之事。或曰：“取记载当时行事而名之也。”梼杌，恶兽名，古者因以为凶人之号，取记恶垂戒之义也。春秋者，记事者必表年以首事。年有四时，故错举以为所记之名也。古者列国皆有史官，掌记时事。此三者皆其所记册书之名也。</font></font>其事则齐桓、晋文，其文则史。孔子曰：‘其义则丘窃取之矣。’”<font style="FONT-SIZE: 9pt"><font color="#551A8B">春秋之时，五霸迭兴，而桓文为盛。史，史官也。窃取者，谦辞也。公羊传作“其辞则丘有罪焉尔”，意亦如此。盖言断之在己，所谓笔则笔、削则削，游夏不能赞一辞者也。尹氏曰：“言孔子作春秋，亦以史之文载当时之事也，而其义则定天下之邪正，为百王之大法。”此又承上章历叙群圣，因以孔子之事继之；而孔子之事莫大于春秋，故特言之。</font></font><br>
              &nbsp;&nbsp;&nbsp; 孟子曰：“君子之泽五世而斩，小人之泽五世而斩。<font style="FONT-SIZE: 9pt"><font color="#551A8B">泽，犹言流风余韵也。父子相继为一世，三十年亦为一世。斩，绝也。大约君子小人之泽，五世而绝也。杨氏曰：“四世而缌，服之穷也；五世袒免，杀同姓也；六世亲属竭矣。服穷则遗泽寖微，故五世而斩。”</font></font>予未得为孔子徒也，予私淑诸人也。”<font style="FONT-SIZE: 9pt"><font color="#551A8B">私，犹窃也。淑，善也。李氏以为方言是也。人，谓子思之徒也。自孔子卒至孟子游梁时，方百四十余年，而孟子已老。然则孟子之生，去孔子未百年也。故孟子言予虽未得亲受业于孔子之门，然圣人之泽尚存，犹有能传其学者。故我得闻孔子之道于人，而私窃以善其身，盖推尊孔子而自谦之辞也。此又承上三章，历叙舜禹，至于周孔，而以是终之。其辞虽谦，然其所以自任之重，亦有不得而辞者矣。</font></font><br>
              &nbsp;&nbsp;&nbsp; 孟子曰：“可以取，可以无取，取伤廉；可以与，可以无与，与伤惠；可以死，可以无死，死伤勇。”<font style="FONT-SIZE: 9pt"><font color="#551A8B">先言可以者，略见而自许之辞也，后言可以无者，深察而自疑之辞也。过取固害于廉，然过与亦反害其惠，过死亦反害其勇，盖过犹不及之意也。林氏曰：“公西华受五秉之粟，是伤廉也；冉子与之，是伤惠也；子路之死于卫，是伤勇也。”</font></font></p>
            <p>　　逄蒙学射于羿，尽羿之道，思天下惟羿为愈己，于是杀羿。孟子曰：“是亦羿有罪焉。”公明仪曰：“宜若无罪焉。”曰：“薄乎云尔，恶得无罪？<font style="FONT-SIZE: 9pt"><font color="#551A8B">逄，薄江反。恶，平声。羿，有穷后羿也。逄蒙，羿之家众也。羿善射，篡夏自立，后为家众所杀。愈，犹胜也。薄，言其罪差薄耳。</font></font>郑人使子濯孺子侵卫，卫使庾公之斯追之。子濯孺子曰：‘今日我疾作，不可以执弓，吾死矣夫！’问其仆曰：‘追我者谁也？’其仆曰：‘庾公之斯也。’曰：‘吾生矣。’其仆曰：‘庾公之斯，卫之善射者也，夫子曰“吾生”，何谓也？’曰：‘庾公之斯学射于尹公之他，尹公之他学射于我。夫尹公之他，端人也，其取友必端矣。’庾公之斯至，曰：‘夫子何为不执弓？’曰：‘今日我疾作，不可以执弓。’曰：‘小人学射于尹公之他，尹公之他学射于夫子。我不忍以夫子之道反害夫子。虽然，今日之事，君事也，我不敢废。’抽矢扣轮，去其金，发乘矢而后反。”<font style="FONT-SIZE: 9pt"><font color="#551A8B">他，徒何反。矣夫、夫尹之夫，并音扶。去，上声。乘，去声。之，语助也。仆，御也。尹公他亦卫人也。端，正也。孺子以尹公正人；知其取友心正；故度庾公必不害己。小人，庾公自称也。金，镞也。扣轮出镞，令不害人，乃以射也。乘矢，四矢也。孟子言使羿如子濯孺子得尹公他而教之，则必无逄蒙之祸。然夷羿篡弒之贼，蒙乃逆俦；庾斯虽全私恩，亦废公义。其事皆无足论者，孟子盖特以取友而言耳。</font></font></p>
            <p>　　孟子曰：“西子蒙不洁，则人皆掩鼻而过之。<font style="FONT-SIZE: 9pt"><font color="#551A8B">西子，美妇人。蒙，犹冒也。不洁，污秽之物也。掩鼻，恶其臭也。</font></font>虽有恶人，齐戒沐浴，则可以祀上帝。”<font style="FONT-SIZE: 9pt"><font color="#551A8B">齐，侧皆反。恶人，丑貌者也。尹氏曰：“此章戒人之丧善，而勉人以自新也。”</font></font></p>
            <p>　　孟子曰：“天下之言性也，则故而已矣。故者以利为本。<font style="FONT-SIZE: 9pt"><font color="#551A8B">性者，人物所得以生之理也。故者，其已然之迹，若所谓天下之故者也。利，犹顺也，语其自然之势也。言事物之理，虽若无形而难知；然其发见之已然，则必有迹而易见。故天下之言性者，但言其故而理自明，犹所谓善言天者必有验于人也。然其所谓故者，又必本其自然之势；如人之善、水之下，非有所矫揉造作而然者也。若人之为恶、水之在山，则非自然之故矣。</font></font>所恶于智者，为其凿也。如智者若禹之行水也，则无恶于智矣。禹之行水也，行其所无事也。如智者亦行其所无事，则智亦大矣。<font style="FONT-SIZE: 9pt"><font color="#551A8B">恶、为，皆去声。天下之理，本皆顺利，小智之人，务为穿凿，所以失之。禹之行水，则因其自然之势而导之，未尝以私智穿凿而有所事，是以水得其润下之性而不为害也。</font></font>天之高也，星辰之远也，苟求其故，千岁之日至，可坐而致也。”<font style="FONT-SIZE: 9pt"><font color="#551A8B">天虽高，星辰虽远，然求其已然之迹，则其运有常。虽千岁之久，其日至之度，可坐而得。况于事物之近，若因其故而求之，岂有不得其理者，而何以穿凿为哉？必言日至者，造历者以上古十一月甲子朔夜半冬至为历元也。程子曰：“此章专为智而发。”愚谓事物之理，莫非自然。顺而循之，则为大智。若用小智而凿以自私，则害于性而反为不智。程子之言，可谓深得此章之旨矣。</font></font></p>
            <p>　　公行子有子之丧，右师往吊，入门，有进而与右师言者，有就右师之位而与右师言者。<font style="FONT-SIZE: 9pt"><font color="#551A8B">公行子，齐大夫。右师，王驩也。</font></font>孟子不与右师言，右师不悦曰：“诸君子皆与驩言，孟子独不与驩言，是简驩也。”<font style="FONT-SIZE: 9pt"><font color="#551A8B">简，略也</font></font>孟子闻之，曰：“礼，朝廷不历位而相与言，不踰阶而相揖也。我欲行礼，子敖以我为简，不亦异乎？”<font style="FONT-SIZE: 9pt"><font color="#551A8B">朝，音潮。是时齐卿大夫以君命吊，各有位次。若周礼，凡有爵者之喪禮，則職喪?其禁令，序其事，故云朝廷也。历，更涉也。位，他人之位也。右师未就位而进与之言，则右师历己之位矣；右师已就位而就与之言，则己历右师之位矣。孟子右师之位又不同阶，孟子不敢失此礼，故不与右师言也。</font></font></p>
            <p>　　孟子曰：“君子所以异于人者，以其存心也。君子以仁存心，以礼存心。<font style="FONT-SIZE: 9pt"><font color="#551A8B">以仁礼存心，言以是存于心而不忘也。</font></font>仁者爱人，有礼者敬人。<font style="FONT-SIZE: 9pt"><font color="#551A8B">此仁礼之施。</font></font>爱人者人恒爱之，敬人者人恒敬之。<font style="FONT-SIZE: 9pt"><font color="#551A8B">恒，胡登反。此仁礼之验。</font></font>有人于此，其待我以横逆，则君子必自反也：我必不仁也，必无礼也，此物奚宜至哉？<font style="FONT-SIZE: 9pt"><font color="#551A8B">横，去声，下同。横逆，谓强暴不顺理也。物，事也。</font></font>其自反而仁矣，自反而有礼矣，其横逆由是也，君子必自反也：我必不忠。<font style="FONT-SIZE: 9pt"><font color="#551A8B">由与犹同，下放此。忠者，尽己之谓。我必不忠，恐所以爱敬人者，有所不尽其心也。</font></font>自反而忠矣，其横逆由是也，君子曰：‘此亦妄人也已矣。如此则与禽兽奚择哉？于禽兽又何难焉？’<font style="FONT-SIZE: 9pt"><font color="#551A8B">难，去声。奚择，何异也。又何难焉，言不足与之校也。</font></font>是故君子有终身之忧，无一朝之患也。乃若所忧则有之：舜人也，我亦人也。舜为法于天下，可传于后世，我由未免为乡人也，是则可忧也。忧之如何？如舜而已矣。若夫君子所患则亡矣。非仁无为也，非礼无行也。如有一朝之患，则君子不患矣。”<font style="FONT-SIZE: 9pt"><font color="#551A8B">夫，音扶。乡人，乡里之常人也。君子存心不苟，故无后忧。</font></font></p>
            <p>　　禹、稷当平世，三过其门而不入，孔子贤之。<font style="FONT-SIZE: 9pt"><font color="#551A8B">事见前篇。</font></font>颜子当乱世，居于陋巷。一箪食，一瓢饮。人不堪其忧，颜子不改其乐，孔子贤之。<font style="FONT-SIZE: 9pt"><font color="#551A8B">食，音嗣。乐，音洛。</font></font>孟子曰：“禹、稷、颜回同道。<font style="FONT-SIZE: 9pt"><font color="#551A8B">圣贤之道，进则救民，退则修己，其心一而已矣。</font></font>禹思天下有溺者，由己溺之也；稷思天下有饥者，由己饥之也，是以如是其急也。<font style="FONT-SIZE: 9pt"><font color="#551A8B">由，与犹同。禹稷身任其职，故以为己责而救之急也。</font></font>禹、稷、颜子易地则皆然。<font style="FONT-SIZE: 9pt"><font color="#551A8B">圣贤之心无所偏倚，随感而应，各尽其道。故使禹稷居颜子之地，则亦能乐颜子之乐；使颜子居禹稷之任，亦能忧禹稷之忧也。</font></font>今有同室之人斗者，救之，虽被发缨冠而救之，可也。<font style="FONT-SIZE: 9pt"><font color="#551A8B">不暇束发，而结缨往救，言急也。以喻禹稷。</font></font>乡邻有斗者，被发缨冠而往救之，则惑也，虽闭户可也。”<font style="FONT-SIZE: 9pt"><font color="#551A8B">喻颜子也。此章言圣贤心无不同，事则所遭或异；然处之各当其理，是乃所以为同也。尹氏曰：“当其可之谓时，前圣后圣，其心一也，故所遇皆尽善。”</font></font><br>
              &nbsp;&nbsp;&nbsp; 公都子曰：“匡章，通国皆称不孝焉。夫子与之游，又从而礼貌之，敢问何也？”<font style="FONT-SIZE: 9pt"><font color="#551A8B">匡章，齐人。通国，尽一国之人也。礼貌，敬之也。</font></font>孟子曰：“世俗所谓不孝者五：惰其四支，不顾父母之养，一不孝也；博弈好饮酒，不顾父母之养，二不孝也；好货财，私妻子，不顾父母之养，三不孝也；从耳目之欲，以为父母戮，四不孝也；好勇斗很，以危父母，五不孝也。章子有一于是乎？<font style="FONT-SIZE: 9pt"><font color="#551A8B">好、养、从皆去声。很，胡恳反。戮，羞辱也。很，忿戾也。</font></font>夫章子，子父责善而不相遇也。<font style="FONT-SIZE: 9pt"><font color="#551A8B">夫，音扶。遇，合也。相责以善而不相合，故为父所逐也。</font></font>责善，朋友之道也；父子责善，贼恩之大者。<font style="FONT-SIZE: 9pt"><font color="#551A8B">贼，害也。朋友当相责以善。父子行之，则害天性之恩也。</font></font>夫章子，●不欲有夫妻子母之属哉？为得罪于父，不得近。出妻屏子，终身不养焉。其设心以为不若是，是则罪之大者，是则章子已矣。<font style="FONT-SIZE: 9pt"><font color="#551A8B">夫章之夫，音扶。为，去声。屏，必井反。养，去声。言章子非不欲身有夫妻之配、子有子母之属，但为身不得近于父，故不敢受妻子之养，以自责罚。其心以为不如此，则其罪益大也。此章之旨，于众所恶而必察焉，可以见圣贤至公至仁之心矣。杨氏曰：“章子之行，孟子非取之也，特哀其志而不与之绝耳。”</font></font><br>
              &nbsp;&nbsp;&nbsp; 曾子居武城，有越寇。或曰：“寇至，盍去诸？”曰：“无寓人于我室，毁伤其薪木。”寇退，则曰：“修我墙屋，我将反。”寇退，曾子反。左右曰：“待先生，如此其忠且敬也。寇至则先去以为民望，寇退则反，殆于不可。”沈犹行曰：“是非汝所知也。昔沈犹有负刍之祸，从先生者七十人，未有与焉。”<font style="FONT-SIZE: 9pt"><font color="#551A8B">与，去声。武城，鲁邑名。盍，何不也。左右，曾子之门人也。忠敬，言武城之大夫事曾子，忠诚恭敬也。为民望，言使民望而效之。沈犹行，弟子姓名也。言曾子尝舍于沈犹氏，时有负刍者作乱，来攻沈犹氏，曾子率其弟子去之，不与其难。言师宾不与臣同。</font></font>子思居于卫，有齐寇。或曰：“寇至，盍去诸？”子思曰：“如急去，君谁与守？”<font style="FONT-SIZE: 9pt"><font color="#551A8B">言所以不去之意如此。</font></font>孟子曰：“曾子、子思同道。曾子，师也，父兄也；子思，臣也，微也。曾子、子思易地则皆然。”<font style="FONT-SIZE: 9pt"><font color="#551A8B">微，犹贱也。尹氏曰：“或远害，或死难，其事不同者，所处之地不同也。君子之心，不系于利害，惟其是而已，故易地则皆能为之。”孔氏曰：“古之圣贤，言行不同，事业亦异，而其道未始不同也。学者知此，则因所遇而应之；若权衡之称物，低昂屡变，而不害其为同也。”</font></font></p>
            <p> &nbsp;&nbsp;&nbsp; 　　储子曰：“王使人?夫子，果有以异于人乎？”孟子曰：“何以异于人哉？尧舜与人同耳。”<font style="FONT-SIZE: 9pt"><font color="#551A8B">?，古苋反。储子，齐人也。?，窃视也。圣人亦人耳，岂有异于人哉？</font></font></p>
            <p>　　齐人有一妻一妾而处室者，其良人出，则必餍酒肉而后反。其妻问所与饮食者，则尽富贵也。其妻告其妾曰：“良人出，则必餍酒肉而后反；问其与饮食者，尽富贵也，而未尝有显者来，吾将?良人之所之也。”蚤起，施从良人之所之，遍国中无与立谈者。卒之东郭墦闲，之祭者，乞其余；不足，又顾而之他，此其为餍足之道也。其妻归，告其妾曰：“良人者，所仰望而终身也。今若此。”与其妾讪其良人，而相泣于中庭。而良人未之知也，施施从外来，骄其妻妾。<font style="FONT-SIZE: 9pt"><font color="#551A8B">施，音迤，又音易。墦，音燔。施施，如字。章首当有“孟子曰”字，阙文也。良人，夫也。餍，饱也。显者，富贵人也。施，邪施而行，不使良人知也。墦，冢也。顾，望也。讪，怨詈也。施施，喜悦自得之貌。</font></font>由君子观之，则人之所以求富贵利达者，其妻妾不羞也，而不相泣者，几希矣。<font style="FONT-SIZE: 9pt"><font color="#551A8B">孟子言自君子而观，今之求富贵者，皆若此人耳。使其妻妾见之，不羞而泣者少矣，言可羞之甚也。赵氏曰：“言今之求富贵者，皆以枉曲之道，昏夜乞哀以求之，而以骄人于白日，与斯人何以异哉？”</font></font></p>
            </td>
        </tr>
      </table>
      <br>
      <table width="463" border="0" cellspacing="0" cellpadding="0" align="center">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='08.htm'>上一卷</a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='10.htm'>下一卷</a></div>
                </td>
              </tr>
            </table>
            <p align=center>□ 作者：孟子及其弟子 
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
  </tr>
</table>
</body>
</html>

