<html>
<head>
<title>卷十四　尽心章句下</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.jpg" topmargin="0" marginwidth="0" marginheight="0">
<table width="776" border="0" cellspacing="0" cellpadding="0" align="center" background="topbg.gif">
  <tr> 
    <td width="165"><img width="165" height="46" border="0" src="top1.gif"></td>
    <td align="right"><img src="top2.gif" width="38" height="46" border="0"></td>
  </tr>
</table>
<table border="0" cellpadding="0" cellspacing="0" width="776" align="center" background="tablebg.gif">
  <tr valign="middle"> 
    <td height="104" width="78"> 
      <p align="center" class="h"><img src="top3.gif" width="78" height="104"></p>
    </td>
    <td align="center" height="104" background="top3bg.gif" class="h">卷十四　尽心章句下</td>
  </tr>
</table>
<table border="0" cellpadding="0" cellspacing="0" width="776" align="center" background="tablebg.gif">
  <tr valign="top"> 
    <td width="80"> 
      <p>&nbsp;</p>
      <table border="0" cellpadding="0" cellspacing="0" width="80">
        <tr valign="top"> 
          <td width="6"></td>
          <td width="24"><a href="content.htm"><img src="return.gif" width="24" height="71" border="0"></a></td>
          <td width="24"><a href="14.htm"><img src="last.gif" width="24" height="71" border="0"></a></td>
          <td width="24"><a href="16.htm"><img src="next.gif" width="24" height="71" border="0"></a></td>
        </tr>
      </table>
    </td>
    <td align="center" colspan="2"> 
      <table width="580" border="0" cellspacing="0" cellpadding="0" align="center">
        <tr> 
          <td> 
            <p>　　孟子曰：“不仁哉，梁惠王也！仁者以其所爱及其所不爱，不仁者以其所不爱及其所爱。”<font style="FONT-SIZE: 9pt"><font color="#551A8B">亲亲而仁民，仁民而爱物，所谓以其所爱及其所不爱也。</font></font>公孙丑曰：“何谓也？”“梁惠王以土地之故，糜烂其民而战之，大败，将复之，恐不能胜，故驱其所爱子弟以殉之，是之谓以其所不爱及其所爱也。”<font style="FONT-SIZE: 9pt"><font color="#551A8B">梁惠王以下，孟子答辞也。糜烂其民，使之战斗，糜烂其血肉也。复之，复战也。子弟，谓太子申也。以土地之故及其民，以民之故及其子，皆以其所不爱及其所爱也。此承前篇之末三章之意，言仁人之恩，自内及外；不仁之祸，由疏逮亲。</font></font></p>
            <p>　　孟子曰：“春秋无义战。彼善于此，则有之矣。<font style="FONT-SIZE: 9pt"><font color="#551A8B">春秋每书诸侯战伐之事，必加讥贬，以着其擅兴之罪，无有以为合于义而许之者。但就中彼善于此者则有之，如召陵之师之类是也。</font></font>征者上伐下也，敌国不相征也。”<font style="FONT-SIZE: 9pt"><font color="#551A8B">征，所以正人也。诸侯有罪，则天子讨而正之，此春秋所以无义战也。</font></font></p>
            <p>　　孟子曰：“尽信书，则不如无书。<font style="FONT-SIZE: 9pt"><font color="#551A8B">程子曰：“载事之辞，容有重称而过其实者，学者当识其义而已；苟执于辞，则时或有害于义，不如无书之愈也。”</font></font>吾于武成，取二三策而已矣。<font style="FONT-SIZE: 9pt"><font color="#551A8B">武成，周书篇名，武王伐纣归而记事之书</font></font><font style="FONT-SIZE: 9pt"><font color="#551A8B">也。策，竹简也。取其二三策之言，其余不可尽信也。程子曰：“取其奉天伐暴之意，反政施仁之法而已。”</font></font>仁人无敌于天下。以至仁伐至不仁，而何其血之流杵也？”<font style="FONT-SIZE: 9pt"><font color="#551A8B">杵，舂杵也。或作卤，楯也。武成言武王伐纣，纣之“前徒倒戈，攻于后以北，血流漂杵”。孟子言此则其不可信者。然书本意，乃谓商人自相杀，非谓武王杀之也。孟子之设是言，惧后世之惑，且长不仁之心耳。</font></font></p>
            <p>　　孟子曰：“有人曰：‘我善为陈，我善为战。’大罪也。<font style="FONT-SIZE: 9pt"><font color="#551A8B">陈，去声。制行伍曰陈，交兵曰战。</font></font>国君好仁，天下无敌焉。<font style="FONT-SIZE: 9pt"><font color="#551A8B">好，去声。</font></font>南面而征北狄怨，东面而征西夷怨。曰：‘奚为后我？’<font style="FONT-SIZE: 9pt"><font color="#551A8B">此引汤之事以明之，解见前篇。</font></font>武王之伐殷也，革车三百两，虎贲三千人。<font style="FONT-SIZE: 9pt"><font color="#551A8B">两，去声。贲，音奔。又以武王之事明之也。两，车数，一车两轮也。千，书序作百。</font></font>王曰：‘无畏！宁尔也，非敌百姓也。’若崩厥角稽首。<font style="FONT-SIZE: 9pt"><font color="#551A8B">书太誓文与此小异。孟子之意当云：王谓商人曰：无畏我也。我来伐纣，本为安宁汝，非敌商之百姓也。于是商人稽首至地，如角之崩也。</font></font>征之为言正也，各欲正己也，焉用战？”<font style="FONT-SIZE: 9pt"><font color="#551A8B">焉，于虔反。民为暴君所虐，皆欲仁者来正己之国也。</font></font></p>
            <p>　　孟子曰：“梓匠轮舆能与人规矩，不能使人巧。”<font style="FONT-SIZE: 9pt"><font color="#551A8B">尹氏曰：“规矩，法度可告者也。巧则在其人，虽大匠亦末如之何也已。盖下学可以言传，上达必由心悟，庄周所论斲轮之意盖如此。”</font></font></p>
            <p>　　孟子曰：“舜之饭糗茹草也，若将终身焉；及其为天子也，被袗衣，鼓琴，二女果，若固有之。”<font style="FONT-SIZE: 9pt"><font color="#551A8B">饭，上声。糗，去久反。茹，音汝。袗，之忍反。果，说文作婐，乌果反。饭，食也。糗，干糒也。茹，亦食也。袗，画衣也。二女，尧二女也。果，女侍也。言圣人之心，不以贫贱而有慕于外，不以富贵而有动于中，随遇而安，无预于</font></font><font style="FONT-SIZE: 9pt"><font color="#551A8B">己，所性分定故也。</font></font></p>
            <p>　　孟子曰：“吾今而后知杀人亲之重也：杀人之父，人亦杀其父；杀人之兄，人亦杀其兄。然则非自杀之也，一闲耳。”<font style="FONT-SIZE: 9pt"><font color="#551A8B">闲，去声。言吾今而后知者，必有所为而感发也。一闲者，我往彼来，闲一人耳，其实与自害其亲无异也。范氏曰：“知此则爱敬人之亲，人亦爱敬其亲矣。”</font></font></p>
            <p>　　孟子曰：“古之为关也，将以御暴。<font style="FONT-SIZE: 9pt"><font color="#551A8B">讥察非常。</font></font>今之为关也，将以为暴。”<font style="FONT-SIZE: 9pt"><font color="#551A8B">征税出入。范氏曰：“古之耕者什一，后世或收大半之税，此以赋敛为暴也。文王之囿，与民同之；齐宣王之囿，为阱国中，此以园囿为暴也。后世为暴，不止于关，若使孟子用于诸侯，必行文王之政，凡此之类，皆不终日而改也。”</font></font></p>
            <p>　　孟子曰：“身不行道，不行于妻子；使人不以道，不能行于妻子。”<font style="FONT-SIZE: 9pt"><font color="#551A8B">身不行道者，以行言之。不行者，道不行也。使人不以道者，以事言之。不能行者，令不行也。</font></font><br>
              &nbsp;&nbsp;&nbsp; 孟子曰：“周于利者，凶年不能杀；周于德者，邪世不能乱。”<font style="FONT-SIZE: 9pt"><font color="#551A8B">周，足也，言积之厚则用有余。</font></font></p>
            <p>　　孟子曰：“好名之人，能让千乘之国；苟非其人，箪食豆羹见于色。”<font style="FONT-SIZE: 9pt"><font color="#551A8B">好、乘、食，皆去声。见，音现。好名之人，矫情干誉，是以能让千乘之国；然若本非能轻富贵之人，则于得失之小者，反不觉其真情之发见矣。盖观人不于其所勉，而于其所忽，然后可以见其所安之实也。</font></font></p>
            <p>　　孟子曰：“不信仁贤，则国空虚。<font style="FONT-SIZE: 9pt"><font color="#551A8B">空虚，言若无人然。</font></font>无礼义，则上下乱。<font style="FONT-SIZE: 9pt"><font color="#551A8B">礼义，所以辨上下，定民志。</font></font>无政事，则财用不足。”<font style="FONT-SIZE: 9pt"><font color="#551A8B">生之无道，取之无度，用之无节故也。尹氏曰：“三者以仁贤为本。无仁贤，则礼义政事，处之皆不以其道矣。”</font></font></p>
            <p>　　孟子曰：“不仁而得国者，有之矣；不仁而得天下，未之有也。”<font style="FONT-SIZE: 9pt"><font color="#551A8B">言不仁之人，骋其私智，可以盗千乘之国，而不可以得丘民之心。邹氏曰：“自秦以来，不仁而得天下者有矣；然皆一再传而失之，犹不得也。所谓得天下者，必如三代而后可。”</font></font></p>
            <p>　　孟子曰：“民为贵，社稷次之，君为轻。<font style="FONT-SIZE: 9pt"><font color="#551A8B">社，土神。稷，谷神。建国则立坛壝以祀之。盖国以民为本，社稷亦为民而立，而君之尊，又系于二者之存亡，故其轻重如此。</font></font>是故得乎丘民而为天子，得乎天子为诸侯，得乎诸侯为大夫。<font style="FONT-SIZE: 9pt"><font color="#551A8B">丘民，田野之民，至微贱也。然得其心，则天下归之。天子至尊贵也，而得其心者，不过为诸侯耳，是民为重也。</font></font>诸侯危社稷，则变置。<font style="FONT-SIZE: 9pt"><font color="#551A8B">诸侯无道，将使社稷为人所灭，则当更立贤君，是君轻于社稷也。</font></font>牺牲既成，粢盛既洁，祭祀以时，然而旱干水溢，则变置社稷。”<font style="FONT-SIZE: 9pt"><font color="#551A8B">盛，音成。祭祀不失礼，而土谷之神不能为民御灾捍患，则毁其坛壝而更置之，亦年不顺成，八蜡不通之意，是社稷虽重于君而轻于民也。</font></font></p>
            <p>　　孟子曰：“圣人，百世之师也，伯夷、柳下惠是也。故闻伯夷之风者，顽夫廉，懦夫有立志；闻柳下惠之风者，薄夫敦，鄙夫宽。奋乎百世之上。百世之下，闻者莫不兴起也。非圣人而能若是乎，而况于亲炙之者乎？”<font style="FONT-SIZE: 9pt"><font color="#551A8B">兴起，感动奋发也。亲炙，亲近而熏炙之也，余见前篇。</font></font></p>
            <p>　　孟子曰：“仁也者，人也。合而言之，道也。”<font style="FONT-SIZE: 9pt"><font color="#551A8B">仁者，人之所以为人之理也。然仁，理也；人，物也。以仁之理，合于人之身而言之，乃所谓道者也。程子曰：“中庸所谓率性之谓道是也。”或曰“外国本，人也之下，有‘义也者宜也，礼也者履也，智也者知也，信也者实也’，凡二十字。”今按如此，则理极分明，然未详其是否也。</font></font></p>
            <p>　　孟子曰：“孔子之去鲁，曰：‘迟迟吾行也。’去父母国之道也。去齐，接淅而行，去他国之道也。”<font style="FONT-SIZE: 9pt"><font color="#551A8B">重出。</font></font></p>
            <p>　　孟子曰：“君子之厄于陈蔡之闲，无上下之交也。”<font style="FONT-SIZE: 9pt"><font color="#551A8B">君子，孔子也。厄，与?同，君臣皆恶，无所与交也。</font></font></p>
            <p>　　貉稽曰：“稽大不理于口。”<font style="FONT-SIZE: 9pt"><font color="#551A8B">貉，音陌。赵氏曰：“貉姓，稽名，为众口所讪。”理，赖也。今按汉书无俚，方言亦训赖。</font></font>孟子曰：“无伤也。士憎兹多口。<font style="FONT-SIZE: 9pt"><font color="#551A8B">赵氏曰：“为士者，益多为众口所讪。”按此则憎当从土，今本皆从心，盖传写之误。</font></font>诗云：‘忧心悄悄，愠于群小。’孔子也。‘肆不殄厥愠，亦不陨厥问。’文王也。”<font style="FONT-SIZE: 9pt"><font color="#551A8B">诗邶风柏舟，及大雅绵之篇也。悄悄，忧貌。愠，怒也。本言卫之仁人见怒于群小。孟子以为孔子之事，可以当之。肆，发语辞。陨，坠也。问，声问也。本言太王事昆夷，虽不能殄绝其愠怒，亦不自坠其声问之美。孟子以为文王之事，可以当之。尹氏曰：“言人顾自处如何，尽其在我者而已。”</font></font></p>
            <p>　　孟子曰：“贤者以其昭昭，使人昭昭；今以其昏昏，使人昭昭。”<font style="FONT-SIZE: 9pt"><font color="#551A8B">昭昭，明也。昏昏，闇也。尹氏曰：“大学之道，在自昭明德，而施于天下国家，其有不顺者寡矣。”</font></font><br>
              &nbsp;&nbsp;&nbsp; 孟子谓高子曰：“山径之蹊闲，介然用之而成路。为闲不用，则茅塞之矣。今茅塞子之心矣。”<font style="FONT-SIZE: 9pt"><font color="#551A8B">介，音戛。径，小路也。蹊，人行处也。介然，倏然之顷也。用，由也。路，大路也。为闲，少顷也。茅塞，茅草生而塞之也。言理义之心，不可少有闲断也。</font></font></p>
            <p>　　高子曰：“禹之声，尚文王之声。”<font style="FONT-SIZE: 9pt"><font color="#551A8B">尚，加尚也。丰氏曰：“言禹之乐，过于文王之乐。”</font></font>孟子曰：“何以言之？”曰：“以追蠡。”<font style="FONT-SIZE: 9pt"><font color="#551A8B">追，音堆。蠡，音礼。丰氏曰：“追，钟纽也。周礼所谓旋虫是也。蠡者，啮木虫也。言禹</font></font><font style="FONT-SIZE: 9pt"><font color="#551A8B">时钟在者，钟纽如虫啮而欲绝，盖用之者多，而文王之钟不然，是以知禹之乐过于文王之乐也。”</font></font>曰：“是奚足哉？城门之轨，两马之力与？”<font style="FONT-SIZE: 9pt"><font color="#551A8B">与，平声。丰氏曰：“奚足，言此何足以知之也。轨，车辙迹也。两马，一车所驾也。城中之涂容九轨，车可散行，故其辙迹浅；城门惟容一车，车皆由之，故其辙迹深。盖日久车多所致，非一车两马之力，能使之然也。言禹在文王前千余年，故钟久而纽绝；文王之钟，则未久而纽全，不可以此而议优劣也。”此章文义本不可晓，旧说相承如此，而丰氏差明白，故今存之，亦未知其是否也。</font></font></p>
            <p>　　齐饥。陈臻曰：“国人皆以夫子将复为发棠，殆不可复。”<font style="FONT-SIZE: 9pt"><font color="#551A8B">复，扶又反。先时齐国尝饥，孟子劝王发棠邑之仓，以振贫穷。至此又饥，陈臻问言齐人望孟子复劝王发棠，而又自言恐其不可也。</font></font>孟子曰：“是为冯妇也。晋人有冯妇者，善搏虎，卒为善士。则之野，有众逐虎。虎负嵎，莫之敢撄。望见冯妇，趋而迎之。冯妇攘臂下车。众皆悦之，其为士者笑之。”<font style="FONT-SIZE: 9pt"><font color="#551A8B">手执曰搏。卒为善士，后能改行为善也。之，适也。负，依也。山曲曰嵎。撄，触也。笑之，笑其不知止也。疑此时齐王已不能用孟子，而孟子亦将去矣，故其言如此。</font></font></p>
            <p>　　孟子曰：“口之于味也，目之于色也，耳之于声也，鼻之于臭也，四肢之于安佚也，性也，有命焉，君子不谓性也。<font style="FONT-SIZE: 9pt"><font color="#551A8B">程子曰：“五者之欲，性也。然有分，不能皆如其愿，则是命也。不可谓我性之所有，而求必得之也。”愚按：不能皆如其愿，不止为贫贱。盖虽富贵之极，亦有品节限制，则是亦有命也。</font></font>仁之于父子也，义之于君臣也，礼之于宾主也，智之于贤者也，圣人之于天道也，命也，有性焉，君子不谓命也。”<font style="FONT-SIZE: 9pt"><font color="#551A8B">程子曰：“仁义礼智天道，在人则赋于命者，所禀有厚薄清浊，然而性善可学而尽，故不谓之命也。”张子曰：“晏婴智矣，而不知仲尼。是非命邪？”愚按：所禀者厚而清，则其仁之于父子也至，义之于君臣也尽，礼之于宾主也恭，智之于贤否也哲，圣人之于天道也，无不吻合而纯亦不已焉。薄而浊，则反是，是皆所谓命也。或曰“者”当作否，“人”衍字，更详之。愚闻之师曰：“此二条者，皆性之所有而命于天者也。然世之人，以前五者为性，虽有不得，而必欲求之；以后五者为命，一有不至，则不复致力，故孟子各就其重处言之，以伸此而抑彼也。张子所谓‘养则付命于天，道则责成于己’。其言约而尽矣。”</font></font></p>
            <p>　　浩生不害问曰：“乐正子，何人也？”孟子曰：“善人也，信人也。”<font style="FONT-SIZE: 9pt"><font color="#551A8B">赵氏曰：“浩生，姓；不害，名，齐人也。”</font></font>“何谓善？何谓信？”<font style="FONT-SIZE: 9pt"><font color="#551A8B">不害问也。</font></font>曰：“可欲之谓善，<font style="FONT-SIZE: 9pt"><font color="#551A8B">天下之理，其善者必可欲，其恶者必可恶。其为人也，可欲而不可恶，则可谓善人矣。</font></font>有诸己之谓信。<font style="FONT-SIZE: 9pt"><font color="#551A8B">凡所谓善，皆实有之，如恶恶臭，如好好色，是则可谓信人矣。张子曰：“志仁无恶之谓善，诚善于身之谓信。”</font></font>充实之谓美，<font style="FONT-SIZE: 9pt"><font color="#551A8B">力行其善，至于充满而积实，则美在其中而无待于外矣。</font></font>充实而有光辉之谓大，<font style="FONT-SIZE: 9pt"><font color="#551A8B">和顺积中，而英华发外；美在其中，而畅于四支，发于事业，则德业至盛而不可加矣。</font></font>大而化之之谓圣，<font style="FONT-SIZE: 9pt"><font color="#551A8B">大而能化，使其大者泯然无复可见之迹，则不思不勉、从容中道，而非人力之所能为矣。张子曰：“大可为也，化不可为也，在熟之而已矣。”</font></font>圣而不可知之之谓神。<font style="FONT-SIZE: 9pt"><font color="#551A8B">程子曰：“圣不可知，谓圣之至妙，人所不能测。非圣人之上，又有一等神人也。”</font></font>乐正子，二之中，四之下也。”<font style="FONT-SIZE: 9pt"><font color="#551A8B">盖在善信之闲，观其从于子敖，则其有诸己者或未实也。张子曰：“颜渊、乐正子皆知好仁矣。乐正子志仁无恶而不致于学，所以但为善人信人而已；颜子好学不倦，合仁与智，具体圣人，独未至圣人之止耳。”程子曰：“士之所难者，在有诸己而已。能有诸己，则居之安，资之深，而美且大可以驯致矣。徒知可欲之善，而若存若亡而已，则能不受变于俗者鲜矣。”尹氏曰：“自可欲之善，至于圣而不可知</font></font><font style="FONT-SIZE: 9pt"><font color="#551A8B">之神，上下一理。扩充之至于神，则不可得而名矣。”</font></font></p>
            <p>　　孟子曰：“逃墨必归于杨，逃杨必归于儒。归，斯受之而已矣。<font style="FONT-SIZE: 9pt"><font color="#551A8B">墨氏务外而不情，杨氏太简而近实，故其反正之渐，大略如此。归斯受之者，悯其陷溺之久，而取其悔悟之新也。</font></font>今之与杨墨辩者，如追放豚，既入其苙，又从而招之。”<font style="FONT-SIZE: 9pt"><font color="#551A8B">放豚，放逸之豕豚也。苙，阑也。招，罥也，羁其足也。言彼既来归，而又追咎其既往之失也。此章见圣贤之于异端，距之甚严，而于其来归，待之甚恕。距之严，故人知彼说之为邪；待之恕，故人知此道之可反，仁之至，义之尽也。</font></font></p>
            <p>　　孟子曰：“有布缕之征，粟米之征，力役之征。君子用其一，缓其二。用其二而民有殍，用其三而父子离。”<font style="FONT-SIZE: 9pt"><font color="#551A8B">征赋之法，岁有常数，然布缕取之于夏，粟米取之于秋，力役取之于冬，当各以其时；若幷取之，则民力有所不堪矣。今两税三限之法，亦此意也。尹氏曰“言民为邦本，取之无度，则其国危矣。”</font></font></p>
            <p>　　孟子曰：“诸侯之宝三：土地，人民，政事。宝珠玉者，殃必及身。”<font style="FONT-SIZE: 9pt"><font color="#551A8B">尹氏曰：“言宝得其宝者安，宝失其宝者危。”</font></font></p>
            <p>　　盆成括仕于齐。孟子曰：“死矣盆成括！”盆成括见杀。门人问曰：“夫子何以知其将见杀？”曰：“其为人也小有才，未闻君子之大道也，则足以杀其躯而已矣。”<font style="FONT-SIZE: 9pt"><font color="#551A8B">盆成，姓；括，名也。恃才妄作，所以取祸。徐氏曰：“君子道其常而已。括有死之道焉，设使幸而获免，孟子之言犹信也。”</font></font></p>
            <p>　　孟子之滕，馆于上宫。有业屦于牖上，馆人求之弗得。<font style="FONT-SIZE: 9pt"><font color="#551A8B">馆，舍也。上宫，别宫名。业屦，织之有次业而未成者，盖馆人所作，置之牖上而失之也。</font></font>或问之曰：“若是乎从者之廋也？”曰：“子以是为窃屦来与？”曰：“殆非也。夫子之设科也，往者不追，来者不距。苟以是心至，斯受之而已矣。”<font style="FONT-SIZE: 9pt"><font color="#551A8B">从、为，并去声。与，平声。夫子，如字，旧读为扶余者非。或问之者，问于孟子也。廋，匿也。言子之从者，乃匿人之物如此乎？孟子答之，而或人自悟其失，因言此从者固不为窃屦而来，但夫子设置科条以待学者，苟以向道之心而来，则受之耳，虽夫子亦不能保其往也。门人取其言，有合于圣贤之指，故记之。</font></font></p>
            <p>　　孟子曰：“人皆有所不忍，达之于其所忍，仁也；人皆有所不为，达之于其所为，义也。<font style="FONT-SIZE: 9pt"><font color="#551A8B">恻隐羞恶之心，人皆有之，故莫不有所不忍不为，此仁义之端也。然以气质之偏、物欲之蔽，则于他事或有不能者。但推所能，达之于所不能，则无非仁义矣。</font></font>人能充无欲害人之心，而仁不可胜用也；人能充无穿踰之心，而义不可胜用也。<font style="FONT-SIZE: 9pt"><font color="#551A8B">胜，平声。充，满也。穿，穿穴；踰，踰墙，皆为盗之事也。能推所不忍，以达于所忍，则能满其无欲害人之心，而无不仁矣；能推其所不为，以达于所为，则能满其无穿踰之心，而无不义矣。</font></font>人能充无受尔汝之实，无所往而不为义也。<font style="FONT-SIZE: 9pt"><font color="#551A8B">此申说上文充无穿踰之心之意也。盖尔汝人所轻贱之称，人虽或有所贪昧隐忍而甘受之者，然其中心必有惭忿而不肯受之之实。人能即此而推之，使其充满无所亏缺，则无适而非义矣。</font></font>士未可以言而言，是以言餂之也；可以言而不言，是以不言餂之也，是皆穿踰之类也。”<font style="FONT-SIZE: 9pt"><font color="#551A8B">餂，音忝。餂，探取之也。今人以舌取物曰餂，即此意也。便佞隐默，皆有意探取于人，是亦穿踰之类。然其事隐微，人所易忽，故特举以见例。明必推无穿踰之心，以达于此而悉去之，然后为能充其无穿踰之心也。</font></font></p>
            <p>　　孟子曰：“言近而指远者，善言也；守约而施博者，善道也。君子之言也，不下带而道存焉。<font style="FONT-SIZE: 9pt"><font color="#551A8B">施，去声。古人视不下于带，则带之上，乃目前常见至近之处也。举目前之近事，而至理存焉，所以为言近而指</font></font><font style="FONT-SIZE: 9pt"><font color="#551A8B">远也。</font></font>君子之守，修其身而天下平。<font style="FONT-SIZE: 9pt"><font color="#551A8B">此所谓守约而施博也。</font></font>人病舍其田而芸人之田，所求于人者重，而所以自任者轻。”<font style="FONT-SIZE: 9pt"><font color="#551A8B">舍，音舍。此言不守约而务博施之病。</font></font></p>
            <p>　　孟子曰：“尧舜，性者也；汤武，反之也。<font style="FONT-SIZE: 9pt"><font color="#551A8B">性者，得全于天，无所污坏，不假修为，圣之至也。反之者，修为以复其性，而至于圣人也。程子曰：“性之反之，古未有此语，盖自孟子发之。”吕氏曰：“无意而安行，性者也，有意利行，而至于无意，复性者也。尧舜不失其性，汤武善反其性，及其成功则一也。”</font></font>动容周旋中礼者，盛德之至也；哭死而哀，非为生者也；经德不回，非以干禄也；言语必信，非以正行也。<font style="FONT-SIZE: 9pt"><font color="#551A8B">中、为、行，并去声。细微曲折，无不中礼，乃其盛德之至。自然而中，而非有意于中也。经，常也。回，曲也。三者亦皆自然而然，非有意而为之也，皆圣人之事，性之之德也。</font></font>君子行法，以俟命而已矣。”<font style="FONT-SIZE: 9pt"><font color="#551A8B">法者，天理之当然者也。君子行之，而吉凶祸福有所不计，盖虽未至于自然，而已非有所为而为矣。此反之之事，董子所谓“正其义不谋其利，明其道不计其功”，正此意也。程子曰：“动容周旋中礼者，盛德之至。行法以俟命者，‘朝闻道夕死可矣’之意也。”吕氏曰：“法由此立，命由此出，圣人也；行法以俟命，君子也。圣人性之，君子所以复其性也。”</font></font></p>
            <p>　　孟子曰：“说大人，则藐之，勿视其巍巍然。<font style="FONT-SIZE: 9pt"><font color="#551A8B">说，音税。藐，音眇。赵氏曰：“大人，当时尊贵者也。藐，轻之也。巍巍，富贵高显之貌。藐焉而不畏之，则志意舒展，言语得尽也。”</font></font>堂高数仞，榱题数尺，我得志弗为也；食前方丈，侍妾数百人，我得志弗为也；般乐饮酒，驱骋田猎，后车千乘，我得志弗为也。在彼者，皆我所不为也；在我者，皆古之制也，吾何畏彼哉？”<font style="FONT-SIZE: 9pt"><font color="#551A8B">榱，楚危反。般，音盘。乐，音洛。乘，去声。榱，桷也。题，头也。食前方丈，馔食列于前者，方一丈也。此皆其所谓巍巍然者，我虽得志，有所不为，而</font></font><font style="FONT-SIZE: 9pt"><font color="#551A8B">所守者皆古圣贤之法，则彼之巍巍者，何足道哉！杨氏曰：“孟子此章，以己之长，方人之短，犹有此等气象，在孔子则无此矣。”</font></font></p>
            <p>　　孟子曰：“养心莫善于寡欲。其为人也寡欲，虽有不存焉者，寡矣；其为人也多欲，虽有存焉者，寡矣。”<font style="FONT-SIZE: 9pt"><font color="#551A8B">欲，如口鼻耳目四支之欲，虽人之所不能无，然多而不节，未有不失其本心者，学者所当深戒也。程子曰：“所欲不必沈溺，只有所向便是欲。”</font></font></p>
            <p>　　曾皙嗜羊枣，而曾子不忍食羊枣。<font style="FONT-SIZE: 9pt"><font color="#551A8B">羊枣，实小黑而圆，又谓之羊矢枣。曾子以父嗜之，父殁之后，食必思亲，故不忍食也。</font></font>公孙丑问曰：“脍炙与羊枣孰美？”孟子曰：“脍炙哉！”公孙丑曰：“然则曾子何为食脍炙而不食羊枣？”曰：“脍炙所同也，羊枣所独也。讳名不讳姓，姓所同也，名所独也。”<font style="FONT-SIZE: 9pt"><font color="#551A8B">肉聂而切之为脍。炙，炙肉也。</font></font></p>
            <p>　　万章问曰：“孔子在陈曰：‘盍归乎来！吾党之士狂简，进取，不忘其初。’孔子在陈，何思鲁之狂士？”<font style="FONT-SIZE: 9pt"><font color="#551A8B">盍，何不也。狂简，谓志大而略于事。进取，谓求望高远。不忘其初，谓不能改其旧也。此语与论语小异。</font></font>孟子曰：“孔子‘不得中道而与之，必也狂獧乎！狂者进取，獧者有所不为也’。孔子岂不欲中道哉？不可必得，故思其次也。”<font style="FONT-SIZE: 9pt"><font color="#551A8B">獧，音绢。不得中道，至有所不为，据论语亦孔子之言。然则孔子字下当有曰字。论语道作行，獧作狷。有所不为者，知耻自好，不为不善之人也。孔子岂不欲中道以下，孟子言也。</font></font>“敢问何如斯可谓狂矣？”<font style="FONT-SIZE: 9pt"><font color="#551A8B">万章问。</font></font>曰：“如琴张、曾皙、牧皮者，孔子之所谓狂矣。”<font style="FONT-SIZE: 9pt"><font color="#551A8B">琴张，名牢，字子张。子桑户死，琴张临其丧而歌。事见庄子。虽未必尽然，要必有近似者。曾皙见前篇。季武子死，曾皙倚其门而歌，事见檀弓。又言志异乎三子者之撰，事见论语。牧皮，未详</font></font>“何以谓之狂也？”<font style="FONT-SIZE: 9pt"><font color="#551A8B">万章问。</font></font>曰：“其志嘐嘐然，曰‘古之人，古之人’。夷考其行而不掩焉者也。<font style="FONT-SIZE: 9pt"><font color="#551A8B">嘐，火交反。行，去声。嘐嘐，志大言大也。重言古之人，见其动辄称之，不一称而已也。夷，平也。掩，覆也。言平考其行，则不能覆其言也。程子曰：“曾皙言志，而夫子与之。盖与圣人之志同，便是尧舜气象也，特行有不掩焉耳，此所谓狂也。”</font></font>狂者又不可得，欲得不屑不洁之士而与之，是獧也，是又其次也。<font style="FONT-SIZE: 9pt"><font color="#551A8B">此因上文所引，遂解所以思得獧者之意。狂，有志者也；獧，有守者也。有志者能进于道，有守者不失其身。屑，洁也</font></font>孔子曰：‘过我门而不入我室，我不憾焉者，其惟乡原乎！乡原，德之贼也。’”曰：“何如斯可谓之乡原矣？”<font style="FONT-SIZE: 9pt"><font color="#551A8B">乡人，非有识者。原，与愿同。荀子“原悫”，字皆读作愿，谓谨愿之人也。故乡里所谓愿人，谓之乡原。孔子以其似德而非德，故以为德之贼。过门不入而不恨之，以其不见亲就为幸，深恶而痛绝之也。万章又引孔子之言而问也</font></font>曰：“‘何以是嘐嘐也？言不顾行，行不顾言，则曰：古之人，古之人。行何为踽踽凉凉？生斯世也，为斯世也，善斯可矣。’阉然媚于世也者，是乡原也。”<font style="FONT-SIZE: 9pt"><font color="#551A8B">行，去声。踽，其禹反。阉，音奄。踽踽，独行不进之貌。凉凉，薄也，不见亲厚于人也。乡原讥狂者曰：何用如此嘐嘐然，行不掩其言，而徒每事必称古人邪？又讥狷者曰：何必如此踽踽凉凉，无所亲厚哉？人既生于此世，则但当为此世之人，使当世之人皆以为善则可矣，此乡原之志也。阉，如奄人之奄，闭藏之意也。媚，求悦于人也。孟子言此深自闭藏，以求亲媚于世，是乡原之行也。</font></font>万子曰：“一乡皆称原人焉，无所往而不为原人，孔子以为德之贼，何哉？”<font style="FONT-SIZE: 9pt"><font color="#551A8B">原，亦谨厚之称，而孔子以为德之贼，故万章疑之。</font></font>曰：“非之无举也，刺之无刺也；同乎流俗，合乎污世；居之似忠信，行之似廉洁；众皆悦之，自以为是，而不可与入尧舜之道，故曰德之贼也。<font style="FONT-SIZE: 9pt"><font color="#551A8B">吕侍讲曰：“言此等之人，欲非之则无可举，欲刺之则无可刺也。”流俗者，风俗颓靡，如水之下流，众莫不然也。污，浊也。非忠信而似忠信，非廉洁而似廉洁。</font></font>孔子曰：‘恶似而非者：恶莠，恐其乱苗也；恶佞，恐其乱义也；恶利口，恐其乱信也；恶郑声，恐其乱乐也；恶紫，恐其乱朱也；恶乡原，恐其乱德也。’<font style="FONT-SIZE: 9pt"><font color="#551A8B">恶，去声。莠，音有。孟子又引孔子之言以明之。莠，似苗之草也。佞，才智之称，其言似义而非义也。利口，多言而不实者也。郑声，淫乐也。乐，正乐也。紫，闲色。朱，正色也。乡原不狂不獧，人皆以为善，有似乎中道而实非也，故恐其乱德。</font></font>君子反经而已矣。经正，则庶民兴；庶民兴，斯无邪慝矣。”<font style="FONT-SIZE: 9pt"><font color="#551A8B">反，复也。经，常也，万世不易之常道也。兴，兴起于善也。邪慝，如乡原之属是也。世衰道微，大经不正，故人人得为异说以济其私，而邪慝幷起，不可胜正，君子于此，亦复其常道而已。常道既复，则民兴于善，而是非明白，无所回互，虽有邪慝，不足以惑之矣。尹氏曰：“君子取夫狂獧者，盖以狂者志大而可与进道，獧者有所不为，而可与有为也。所恶于乡原，而欲痛绝之者，为其似是而非，惑人之深也。绝之之术无他焉，亦曰反经而已矣。”</font></font></p>
            <p>　　孟子曰：“由尧舜至于汤，五百有余岁，若禹、皋陶，则见而知之；若汤，则闻而知之。<font style="FONT-SIZE: 9pt"><font color="#551A8B">赵氏曰：“五百岁而圣人出，天道之常；然亦有迟速，不能正五百年，故言有余也。”尹氏曰：“知，谓知其道也。”</font></font>由汤至于文王，五百有余岁，若伊尹、莱朱则见而知之；若文王，则闻而知之。<font style="FONT-SIZE: 9pt"><font color="#551A8B">赵氏曰：“莱朱，汤贤臣。”或曰：“即仲虺也，为汤左相。”</font></font>由文王至于孔子，五百有余岁，若太公望、散宜生，则见而知之；若孔子，则闻而知之。<font style="FONT-SIZE: 9pt"><font color="#551A8B">散，素亶反。散，氏；宜生，名；文王贤臣也。子贡曰：“文武之道，未坠于地，在人。贤者识其大者，不贤者识其小者，莫不有文武之道焉。夫子焉不学？”此所谓闻而知之也。</font></font>由孔子而来至于今，百有余岁，去圣人之世，若此其未远也；近圣人之居，若此其甚也，然而无有乎尔，则亦无有乎尔。”<font style="FONT-SIZE: 9pt"><font color="#551A8B">林氏曰：“孟子言孔子至今时未远，邹鲁相去又近，然而已无有见而知之者矣；则五百余岁之后，又岂复有闻而知之者乎？”愚按：此言，虽若不敢自谓已得其传，而忧后世遂失其传，然乃所以自见其有不得辞者，而又以见夫天理民彝不可泯灭，百世之下，必将有神会而心得之者耳。故于篇终，历序群圣之统，而终之以此，所以明其传之有在，而又以俟后圣于无穷也，其指深哉！有宋元丰八年，河南程颢伯淳卒。潞公文彦博题其墓曰：“明道先生。”而其弟颐正叔序之曰：“周公殁，圣人之道不行；孟轲死，圣人之学不传。道不行，百世无善治；学不传，千载无真儒。无善治，士犹得以明夫善治之道，以淑诸人，以传诸后；无真儒，则天下贸贸焉莫知所之，人欲肆而天理灭矣。先生生乎千四百年之后，得不传之学于遗经，以兴起斯文为己任。辨异端，辟邪说，使圣人之道涣然复明于世。盖自孟子之后，一人而已。然学者于道不知所向，则孰知斯人之为功？不知所至，则孰知斯名之称情也哉？”</font></font></p>
            </td>
        </tr>
      </table>
      <br>
      <table width="463" border="0" cellspacing="0" cellpadding="0" align="center">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='14.htm'>上一卷</a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21">
                  <div align="center"><a href='16.htm'>下一卷</a> </div>
                </td>
              </tr>
            </table>
            <p align=center>□ 作者：孟子及其弟子 
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
  </tr>
</table>
</body>
</html>

