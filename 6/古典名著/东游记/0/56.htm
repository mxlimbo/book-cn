<html>
<head>
<title>观音和好朝天</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0" background="topbg.jpg">
    <tr> 
      <td width="103"><img src="left1.jpg" width="103" height="49"></td>
      <td height="49">&nbsp;</td>
      <td width="117"><img src="right.jpg" width="117" height="49"></td>
    </tr>
    <tr> 
      <td valign="top" height="92"><img src="left2.jpg" width="103" height="24"></td>
      <td height="92" valign="bottom"> <img src="bg.jpg" width="50" height="40"><img src="content.jpg" width="31" height="92" usemap="#Map" border="0"><map name="Map"><area shape="rect" coords="6,14,29,89" href="content.htm"></map><img src="bg.jpg" width="40" height="40"><img src="last.jpg" width="31" height="92" usemap="#Map2" border="0"><map name="Map2"><area shape="rect" coords="3,16,41,86" href="55.htm"></map><img src="bg.jpg" width="40" height="40"></td>
      <td height="92">&nbsp;</td>
    </tr>
  </table>
  <table width="776" border="0" cellspacing="0" cellpadding="0" background="bg.jpg">
    <tr align="center" valign="top"> 
      <td> 
        <p>&nbsp;</p><table width="580" cellspacing="0" cellpadding="0" border="0">
          <tr> 
            <td> 
              <p align="center" class="h">观音和好朝天 </p>
            </td>
          </tr>
        </table>
        <br>
        <table width="580" border="0" cellspacing="0" cellpadding="0">
          <tr> 
            <td>　　却说赵元帅被伤手腕，回至天庭奏曰：&quot;臣某承命巡视山海之中，泰山果倒于海，东梅果系填塞，杀人放火，事事皆真。臣率天兵征讨，八仙仍复逞强，杀伤臣手，追迫龙王。伏望再派强将剿除，以肃天威。&quot;是时龙王一面往如来借兵，一面又有告急表至。玉帝大怒，即命关、温二将，统领天兵二十余万，漫空布野，往龙华会来擒捉八仙。又令马、赵二将，统兵二十余万助阵。途中关元帅谓温元帅曰：&quot;此行虽当助力，亦须问明是非，若龙王不得罪于八仙，彼八仙又安能逞此强乎？况此事又非小可，八仙交结亦多。吾看此番必有人来和解。昨赵元帅过于刚暴，所以败与他人。今吾与汝去，当临时观变，先礼后兵可也。&quot;温元帅曰：&quot;此言正合吾意。&quot;兵至龙华，列成阵势。温、关出马，令人通报，请八仙答话。铁拐曰：&quot;此关、温先礼后兵之意，然其军容强盛，不可轻敌，我往老君处求救，汝等可战则战，可守则守，须度量行之。&quot;众曰：&quot;然。&quot;铁拐驾云去了。 
              <p>　　钟离与果老曰：&quot;汝与国舅、仙姑同理军务，采和、湘子辅助大圣救援，吾与洞宾与关、温对阵。&quot;吩叫已毕，乃出马阵前，躬身与温、关施礼。温、关亦躬身答礼毕。关元帅从容言曰：&quot;昨何抗拒天兵？&quot;钟曰：&quot;非敢抗拒大兵，因赵元帅刚猛不容分理，所以未及承旨耳。&quot;关曰：&quot;然则汝何故推山塞海？&quot;钟曰：&quot;因过海赴会，龙王无故强夺玉板，且擒仙友蓝采和，拘囚幽室，某等再三往取不还。更恃四海之兵，以此凌弱。某等含屈无伸，以致如此。&quot;言犹未绝，忽喊声震天，乃马、赵二将从后杀到。温、关、钟、吕四人对阵，全然不动。马、赵侵掠八仙后阵至急，忽八仙阵中突出一员大将，手执铁棒，势猛过人，英雄无敌，众视之乃齐天大圣也。更不打话，直取马、赵二将。马、赵迎敌，斗至数合，大圣手起，一棒打下，二十万天兵没其一半。众皆失色。马、赵欲退，大圣又起一棒，马、赵挺刀齐隔，二刀皆折。</p>
              <p>　　正在危急，忽见老君、如来皆到，大叫：&quot;敌将休斗，待我讲和。&quot;大圣方才住手。老君、如来忙至阵前，劝开二阵。唤八仙、龙王向前问故。忽见一人驾云到来，众视之，乃是观音见二处战争，来此看理。老君，如来二人以手招观音相见曰：&quot;大士正来得好，不然亦将遣人相迎，以和解一事。&quot;观音曰：&quot;何事？&quot;老君曰：&quot;八仙与龙王之争！欲大士同为之分解耳。&quot;观音曰：&quot;此事不敢如命。&quot;老君、如来曰：&quot;何故？&quot;观音笑曰：&quot;洞宾那生最是轻薄。我向在洛阳造桥，彼常多方调戏。&quot;老君、如来大笑曰：&quot;今有我二老在，却不妨事也。&quot;三人坐定，龙王、八仙各来陈说其理。如来终是大果，听了只念&quot;阿弥陀佛&quot;，老君终是老世，听了只说&quot;也罢也罢&quot;，全无是非可否。八仙与龙王又在争论不息。观音十分心焦，只得向前谓老君、如来曰：&quot;此事如何分剖？&quot;二人曰：&quot;全凭大士主张。&quot;观音曰：&quot;以弟之愚见，处此不难。但玉帝既怒，必须先见玉帝，然后处之。&quot;二人曰：&quot;大士之言有理。&quot;三人乃同见玉帝曰：&quot;特来讲和八仙、龙王之争。&quot;玉帝曰：&quot;八仙十分无状，既推出塞海，放火杀人，又伤吾大将，其罪难逃。&quot;三人曰：&quot;八仙固是有罪，然其初起于龙王，无故夺其渡海玉板，又且囚困采和，两个忿争，以致如此。及其问罪兵至，以未有辨奏之故，非敢抗拒天兵也。&quot;玉帝曰：&quot;既然如此，惟三位之命是听。&quot;</p>
              <p>　　二人齐出，再至阵前，观音谓八仙、龙王曰：&quot;天下无久争而不和之理，若必力争，两必有伤，自古如此。吾等见过玉帝，特为汝和解，须当皆听吾言。&quot;龙王、八仙曰：&quot;大士处得其平，无有不听。&quot;观音问：&quot;玉板何在？&quot;龙王曰：&quot;烧海之时，又被八仙夺去。&quot;观音令八仙取玉板至。八片之中，选其至美无暇二片，付与龙王，以偿二子之命。且慰之曰：&quot;汝子为此而死，今已死之，不可复生矣，惟将二物偿汝，留之宫中如见二子也。&quot;龙王涕泣哽咽称谢。且禀曰：&quot;此事从命矣，但龙宫被塞，何处安身？&quot;大士默然，请之于老君、如来。二人曰：&quot;前事处之当极，此事还要大士主张。&quot;观音曰：&quot;此亦不难。&quot;乃向前将手指一伸，便入海中一挑，把那泰山挑起，放在原处，海中殿宇景物如故。众皆悦服称贺。老君、如来曰：&quot;今日若非大士至此，吾二老全无主张矣。&quot;于是二人领八仙、龙王至帝庭谢罪。帝曰：&quot;事如何处？&quot;老君、如来曰：&quot;大士将玉板二片以偿龙王二子之命，复整理山海如故，众皆悦服交。&quot;玉帝关云一望，见泰山益高，东洋益深。乃大笑曰：&quot;人言观音神通广大，至今果然。&quot;乃召八仙、龙王曰：&quot;汝等无故扰乱乾坤，本当重罪；但看在老道、老佛分上，并皆从宽，龙王罚俸一年，八仙嫡降一等，俱限一年满足复常。&quot;八仙、龙王谢罪，帝即命四将班师。老君三人辞别玉帝而出。龙王、八仙在外拜谢。三人乃一齐辞别，驾云各在本处而去。自此天渊迥别，天下太平。</p>
              <p>　　诗曰：</p>
              <p>　　八仙踪迹居岛蓬，会罢蟠桃过海东；大士不为扶山海，龙王安得就深宫。</p>
              <p>　　自后八仙屡屡出见人间，但凡人肉眼多不识得者。彼亦必待有缘者而方度也。又将诸仙近事以及神通列述于后。</p>
              <p>　　国朝时，忽有道士卖木圈于市，其圈连环，并无刀斧痕迹。人皆奇之。有一书生悟曰：&quot;神仙多戏术，今二圈连环，似一吕字，意老是吕洞宾也。&quot;出拜之求度。道士曰：&quot;何故如此？&quot;书生曰：&quot;语圈中之意，知师为吕祖也。&quot;道士曰：&quot;后面之人叫我卖耳。&quot;书生回头，不见道士。</p>
              <p>　　长安一人家，造酱一大缸，有毒蛇淹死其中，主人不知。忽有老者骑驴而过，直入其家，打破酱缸而去，主人出视之，有毒蛇一条在内。大惊，奔往谢之，其老骑驴缓缓而行，主人力追不及。人以为张果老也。</p>
              <p>　　南中有烂脚丐者，卧于桥上，终日呼人替其摩摩脚。三日呼，无其人知。忽大笑，腾云而去，人以为李铁拐也。然其摩摩脚者，谕言能为之摩者，即度之也，但无人识。</p>
              <p>　　广中新造一寺，本寺僧建一石碑，欲书钟、王之名家字。一日寺僧出，令徒守之。忽一道士至其寺，就笔欲写其碑。小徒不从，夺去其碑。道士即以笔染水写诗一首，其字流动如珠，今存焉。诗中有&quot;自别岳阳曾到此&quot;之句，盖纯阳所为也。</p>
              <p>　　山东鲁王好道，殿前有一大槐，已死数年，王深惜之，不忍代砍，一日斋僧、一道士后至，坐其树下。内臣持斋与之。道士从手上束以一黑丸含其口，内臣恶之。道士将树钻一孔，纳丸其中，书以吕字于地而去。次日其树复生，枝叶皆茂盛如故。</p>
              <p>　　又三日，鲁王设醮，有一尼怀胎求食，而鲁王笑与之食。俄而腹痈欲产，鲁王命居一室，忽产一子，王命育之，其夜子母皆不见。仅留二口字于壁上。</p>
              <p>　　此皆近闻，录之终篇，其余仿此。</p>
            </td>
          </tr>
        </table>
        <br>
        <table width="580" cellspacing="0" cellpadding="0" border="0">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href="55.htm">上一页</a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"></div>
                  </td>
                </tr>
              </table>
              <p align=center>□ 作者：[明]吴元泰
              <hr width="80%" noshade size="2">
              <p align=center>本书由“<a href="http://www.eshunet.com/">E书时空</a>”免费制作； 
                <br>
                想要更多的免费电子图书，请光临 <br>
                <a href="http://www.eshunet.com/">http://www.eshunet.com/</a></p>
              <p align=center>&nbsp;</p>
            </td>
          </tr>
        </table>
        
      </td>
    </tr>
  </table>
</div>
</body>
</html>
