<html>
<head>
<title>首卷</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body bgcolor="#ffffff" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0" background="bg.jpg">
    <tr> 
      <td width="37" valign="top" background="leftbg.jpg"><img src="left1.jpg" width="37" height="311"></td>
      <td align="center" valign="top" background="left2.jpg" style="background-repeat: no-repeat; background-position: left top"> 
        <div id="Layer1" style="position:absolute; width:73px; height:20px; z-index:1; left: 172px; top: 15px"><a href="content.htm"><img src="content.gif" width="80" height="26" border="0"></a></div>
        <div id="Layer1" style="position:absolute; width:73px; height:20px; z-index:1; left: 170px; top: 102px"><a href="01.htm"><img src="last.gif" width="80" height="26" border="0"></a></div>
        <div id="Layer1" style="position:absolute; width:81px; height:14px; z-index:1; left: 171px; top: 178px"><a href="03.htm"><img src="next.gif" width="80" height="26" border="0"></a></div>
        <p>&nbsp;</p><table width="580" cellspacing="0" cellpadding="0" border="0">
          <tr> 
            <td> 
              <p align="center" class="h">首卷</p>
            </td>
          </tr>
        </table>
        <br>
        <table width="490" border="0" cellspacing="0" cellpadding="0">
          <tr> 
            <td>
              <div align="center"><b>李长吉歌诗叙 </b> </div>
              <p>　　　　　　　　　　　　杜牧</p>
              <p>　　太和五年十月中，半夜时，舍外有疾呼传缄书者，牧曰：&quot;必有异，亟取火来！&quot;及发之，果集贤学士沈公子明书一通，曰：&quot;我亡友李贺，元和中，义爱甚厚，日夕相与起居饮食。贺且死，尝授我平生所著歌诗，离为四编，凡二百三十三首。数年来东西南北，良为已失去；今夕醉解，不复得寐，即阅理箧帙，忽得贺诗前所授我者。思理往事，凡与贺话言嬉游，一处所，一物候，一日一夕，一觞一饭，显显然无有忘弃者，不觉出涕。贺复无家室子弟，得以给养恤问。尝恨想其人咏味其言止矣！子厚于我，与我为贺序，尽道其所来由，亦少解我意。&quot;牧其夕不果以书道不可，明日就公谢，且曰：&quot;世谓贺才绝出于前。&quot;让居数日，牧深惟公曰：&quot;公于诗为深妙奇博，且复尽知贺之得失短长。今实叙贺不让，必不能当公意，如何？&quot;复就谢，极道所不敢叙贺。公曰：&quot;子固若是，是当慢我。&quot;牧因不敢复辞，勉为贺叙，终甚惭。</p>
              <p>　　贺，唐皇诸孙，字长吉。元和中，韩吏部亦颇道其歌诗。云烟绵联，不足为其态也；水之迢迢，不足为其情也；春之盎盎，不足为其和也；秋之明洁，不足为其格也；风樯阵马，不足为其勇也；瓦棺篆鼎，不足为其古也；时花美女，不足为其色也；荒国业睿梗莽邱垄，不足为其怨恨悲愁也；鲸眵≈溃牛鬼蛇神，不足为其虚荒诞幻也。盖骚之苗裔，理虽不及，辞或过之。骚有感怨刺怼，言及君臣理乱，时有以激发人意。乃贺所为，得无有是？贺能探寻前事，所以深叹恨古今未尝经道者，如金铜仙人辞汉歌、补梁庾肩吾宫体谣。求取情状，离绝远去笔墨畦径间，亦殊不能知之。贺生二十七年死矣！世皆曰：使贺且未死，少加以理，奴仆命骚可也。贺死后凡十有五年，京兆杜牧为其叙。</p>
              <p align="center"><b>李长吉小传</b></p>
              <p align="center">李商隐</p>
              <p>　　京兆杜牧为李长吉集叙，状长吉之奇甚尽，世传之。长吉姊嫁王氏者，语长吉之事尤备。长吉细瘦，通眉，长指爪。能苦吟疾书，最先为昌黎韩愈所知。所与游者，王参元、杨敬之、权璩、崔植辈为密。每旦日出与诸公游，未尝得题然后为诗，如他人思量牵合以及程限为意。恒从小奚奴，骑距驴，背一古破锦囊，遇有所得，即书投囊中。及暮归，太夫人使婢受囊出之，见所书多，辄曰：&quot;是儿要当呕出心乃已尔！&quot;上灯，与食，长吉从婢取书，研墨叠纸足成之，投他囊中。非大醉及吊丧日率如此，过亦不复省。王、杨辈时复来探取写去。长吉往往独骑往还京、洛，所至或时有著，随弃之，故沈子明家所余四卷而已。长吉将死时，忽昼见一绯衣人，驾赤虬，持一板书若太古篆或霹雳石文者，云：&quot;当召长吉。&quot;长吉了不能读，H下榻叩头，言阿永锨也。贺不愿去。绯衣人笑曰：&quot;帝成白玉楼，立召君为记。天上差乐，不苦也！&quot;长吉独泣，边人尽见之。少之，长吉气绝。常所居窗中，元杂醒唐，闻行车G管之声。太夫人急止人哭，待之如炊五斗黍许时，长吉竟死。王氏姊非能造作谓长吉者，实所见如此。呜呼！天苍苍而高也，上果有帝耶？帝果有苑圃宫室观阁之玩耶？苟信然，则天之高邈，帝之尊严，亦宜有人物文采愈此世者，何独眷眷于长吉而使其不寿耶？噫！又岂世所谓才而奇者，不独地上少，即天上亦不多耶？长吉生时二十七年，位不过奉礼太常，时人亦多排摈毁斥之。又岂才而奇者，帝独重之，而人反不重耶？又岂人见会胜帝耶？</p>
              <p align="center"><b>书李贺小传后</b></p>
              <p align="center">陆龟蒙</p>
              <p>　　玉溪生传李贺云：长吉常时旦日出游，从小奚奴，骑距驴，背一古破锦囊，遇有所得，即书投囊中。暮归，足成其文。余为儿时，在溧阳闻白头书佐言：孟东野，贞元中以前秀才，家贫，受溧阳尉。溧阳昔为平陵，县南五里有投金濑，濑南八里许道东有故平陵，城周千余步，基址陂陀，裁高三四尺。而草木势甚盛，率多大栎，合数十抱，q条蒙翳，如坞如洞。地洼下，积水沮洳，深处可活鱼鳖辈。大抵幽邃岑寂，气候古澹可喜，除里民樵罩外无入者。东野得之忘归，或比日，或间日，乘驴领小吏经蓦投金渚一往。至，得荫大栎，隐岩眨坐于积水之旁，吟到日西还，尔后衮衮去，曹务多弛废。今秃躁卞急，不佳东野之为，立白王府，请以假尉代东野，分其俸以给之。东野竟以穷去。吾闻淫畋渔者，谓之暴天物。天物既不可暴，又可抉摘刻削，露其情状乎？使自萌卵至于槁死，不能隐伏，天能不致罚耶？长吉夭，东野穷，玉溪生官不挂朝籍而死，正坐是哉！正坐是哉！</p>
              <p align="center"><b>事记二则</b></p>
              <p>　　李贺字长吉，系出郑王后。七岁能辞章，韩愈、皇甫始闻未信，过其家，使贺赋诗，援笔辄就如素构，自目曰高轩过，二人大惊，自是有名。为人纤瘦，通眉，长指爪，能疾书。每旦日出，骑弱马，从小奚奴，背古锦囊，遇所得，书投囊中。未始先立题然后为诗，如他人牵合课程者。及暮归，足成之。非大醉、吊丧日率如此，过亦不甚省。母使婢探囊中，见所书多，即怒曰：&quot;是儿要呕出心乃已耳！&quot;以父名晋肃，不肯举进士，愈为作讳辩，然卒亦不就举。辞尚奇诡，所得皆警迈，绝去翰墨畦径，当时无能效者。乐府数十篇，云韶诸工皆合之弦管。为协律郎，卒年二十七。与游者权璩、杨敬之、王恭元，每撰著，时为所取去。贺亦早逝，故其诗歌世传者鲜焉。（《新唐书》）</p>
              <p>　　其母夫人郑氏念其子深，及贺卒，夫人哀不自解。一夕，梦贺来，如平生时，白夫人曰：&quot;某幸得为夫人子，而夫人念某且深，故从小奉亲命，能诗书为文章。所以然者，非止求一位而自饰也，且欲大门族，上报夫人恩。岂期一日死，不得奉晨夕之养，得非天哉！然某虽死，非死也，乃上帝命。&quot;夫人讯其事，贺曰：&quot;上帝神仙之居也，近者迁都于月圃，构新宫名曰白瑶。以某荣于辞，故召某与文士数辈共为新宫记；帝又作凝虚殿，使某辈纂乐章。今为神仙中人甚乐，愿夫人无以为念。&quot;既而告去。夫人寤，甚异其梦，自是哀少解。（《太平广记》）</p>
              <p align="center"><b>诗评八则</b></p>
              <p>　　宋景文诸公在馆，尝评唐人诗云：&quot;太白仙才，长吉鬼才。&quot;（《文献通考》）</p>
              <p>　　&quot;太白仙才，长吉鬼才&quot;，然仙诗、鬼诗皆不堪多见，多见则仙亦使人不敬，鬼亦使人不惊。（严羽）</p>
              <p>　　李贺有太白之语，而无太白之才。太白以意为主，而失于少文；贺以词为主，而失于少理。（《岁寒堂诗话》）</p>
              <p>　　李长吉、玉川子诗皆出于《离骚》，未可以立谈判也。（《渔隐丛话》）</p>
              <p>　　大历以后，解乐府遗法者，惟李贺一人。设色浓妙，而词旨多寓篇外，刻于撰语，浑于用意。中唐乐府，人称张、王，视此当有奴郎之隔耳！谭友夏云：&quot;诗家变化，盛唐已极。后又欲别出头地，自不得无东野、长吉一派。&quot;（毛驰黄《诗辩坻》）</p>
              <p>　　昔人谓诗能穷人，或谓非止穷人，有时而杀人。盖雕琢肝肠，已乖卫生之术；嘲弄万象，亦岂造物之所乐哉？唐李贺、本朝邢居实之不寿，殆以此也。（周益公《平园续稿》）</p>
              <p>　　李贺《雁门太守行》首句云：&quot;黑云压城城欲摧，甲光向日金鳞开。&quot;《摭言》谓贺以诗卷谒韩退之，韩暑卧方倦，欲使阍人辞之。开其诗卷，首乃《雁门太守行》，读而奇之，乃束带出见。宋王介甫云：&quot;此儿误矣！方黑云压城时，岂有向日之甲光也？&quot;或问此诗韩、王二公去取不同，谁是？予曰：&quot;宋老头巾不知诗。凡兵围城，必有怪云变气。昔人赋鸿门，有'东龙白日西龙雨'之句，解此意矣。予在滇，值安凤之变，居围城中，见日晕两重，黑云如蛟在其侧。始信贺之诗善状物也。&quot;（杨慎）</p>
              <p>　　王直方《诗话》云：&quot;李贺《高轩过》诗中有：'笔补造化天无功'之句，予每为之击节，此诗人所以多穷也&quot;。（《渔隐丛话》）</p>
            </td>
          </tr>
        </table>
        <br>
        <table width="580" cellspacing="0" cellpadding="0" border="0">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href="01.htm">上一首</a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href="03.htm">下一首</a></div>
                  </td>
                </tr>
              </table>
              <p align=center>□ 作者：李贺 
              <hr width="80%" noshade size="2">
              <p align=center>本书由“<a href="http://www.eshunet.com/">E书时空</a>”免费制作； 
                <br>
                想要更多的免费电子图书，请光临 <br>
                <a href="http://www.eshunet.com/">http://www.eshunet.com/</a></p>
              <p align=center>&nbsp;</p>
            </td>
          </tr>
        </table>
        
      </td>
      <td width="58" valign="top"> 
        <p><img src="title.jpg" width="58" height="208"></p>
        <p>&nbsp;</p>
      </td>
    </tr>
  </table>  
</div>
</body>

</html>

