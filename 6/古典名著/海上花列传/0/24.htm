<html>
<head>
<title>第二十三回　外甥女听未背后言　家主婆出尽当场丑</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0" background="bg.jpg">
    <tr> 
      <td width="58"><img src="title1.jpg" width="58" height="96"></td>
      <td>&nbsp;</td>
      <td width="45"><img src="content.jpg" width="45" height="96" usemap="#Map" border="0"><map name="Map"><area shape="rect" coords="9,9,36,94" href="content.htm"></map></td>
      <td width="43"><img src="last.jpg" width="43" height="96" usemap="#Map2" border="0"><map name="Map2"><area shape="rect" coords="5,9,34,92" href="23.htm"></map></td>
      <td width="44"><img src="next.jpg" width="44" height="96" usemap="#Map3" border="0"><map name="Map3"><area shape="rect" coords="6,9,35,91" href="25.htm"></map></td>
    </tr>
  </table>
  <table width="776" border="0" cellspacing="0" cellpadding="0" background="bg.jpg">
    <tr> 
      <td width="58" align="center" valign="top"><img src="title2.jpg" width="58" height="197"></td>
      <td align="center" valign="top"> 
        <table width="580" cellspacing="0" cellpadding="0" border="0">
          <tr> 
            <td> 
              <p align="center" class="h">第二十三回　外甥女听未背后言　家主婆出尽当场丑 </p>
            </td>
          </tr>
        </table>
        <br>
        <table width="580" border="0" cellspacing="0" cellpadding="0">
          <tr> 
            <td>　　按：吴雪香家娘姨小妹姐见外甥女阿巧要哭，骇异问道：&quot;啥嗄？&quot;阿巧哭道：一我勿去哉！&quot;小妹姐不解，怔怔的看定阿巧；看了一会，问道：&quot;阿是搭啥人相骂哉？&quot;阿巧摇头道：&quot;勿是。早晨揩只烟灯，跌碎仔玻璃罩，俚哚无(女每)说，要我赔个。我到洋货店里买仔一只末，嫌道勿好，再要去买，换一家洋货店，说要买好个。等到买得来，原勿好，要我去调，拿跌碎个玻璃罩一淘带得去，照样子买一只。洋货店里说要两角洋钱哚，调来也匆肯调。我做俚哚大姐，一块洋钱一月，正月里做下来勿满三块洋钱，早就寄到仔乡下去哉，陆里再有两角洋钱？&quot; 
              <p>　　小妹姐听说，倒笑起来，道：&quot;故末阿有啥要紧嗄？耐个小干仵末也少有出见个！耐拿玻璃罩放来浪，明朝我搭耐去买。&quot;阿巧忙道：&quot;无(女每)；勿呀！俚哚个生活，我做勿转呀！早晨一起来末，三只烟灯，八只水烟筒，才要我来收捉。再有三间房间，扫地、揩台子、倒痰盂罐头，陆里一样勿做吓半日汰衣裳，几几花花衣裳，就交拨我一干仔，一日到夜总归无拨空。有辰光客人碰和，一夜天勿困；到天亮碰好仔，俚哚末去困哉，我末收捉房间。&quot;小妹姐道：&quot;俚哚再有两个大姐囗，来浪做啥？&quot;阿巧道：&quot;俚哚两家头阿肯做生活嗄！十二点钟喊俚哚起来吃中饭，就搭先生梳一个头；梳好仔头末，无事体哉，横来保榻床浪，搁起仔脚吃鸦片烟；有客人来，搭客人讲讲笑话，蛮写意。我末绞手巾、装水烟忙煞。大月底，看俚哚拆下脚洋钱，三四块、五六块，阿要开心！我是一个小铜钱也匆曾看见。&quot;说到这里，又哇的哭出声来。</p>
              <p>　　小妹姐正色道：&quot;耐末总归自家做生活，（要勿）去学俚哚个样。俚哚来浪拆下脚洋钱，耐也（要勿）去眼热。故歇生来要吃点亏，耐要会梳仔个头末好哉。勿然我搭耐说仔罢，刚刚乡下上来，头一家做生意就匆高兴出来，出来仔耐想做啥？再有啥人家要耐？&quot;阿巧呜咽道：&quot;无(女每)，耐勿晓得呀！单是做生活倒罢哉，我来里做生活，俚哚再要搭我噪。我匆噪末，俚哚就匆快活，告诉无(女每)，说我做生活勿高兴。碰着会噪点个客人，俚哚同客人串通仔，拿我来寻开心：一个客人拉住仔个手，一个客人扳牢仔个脚，俚哚两家头来剥我裤子。&quot;说着，复呜呜咽咽哭个不住。却引得葛仲英、吴雪香都好笑起来。小妹姐也笑了，急问：&quot;阿曾剥嗄？&quot;阿巧哭道：&quot;啥勿曾剥！倒是先生看匆过，拉我起来。无(女每)晓得仔，例说我小干仵哭哭笑笑，讨人厌。&quot;吴雪香按说道：&quot;客人也忒啥无淘成！人家一个大姐，耐剥脱俚裤子，阿是勿作兴个！&quot;葛仲英道：&quot;一块洋钱一月，阿怕无拨人家要？（要勿）到俚哚去做哉！&quot;小妹姐独无言。</p>
              <p>　　迨房间内收拾已毕，葛仲英、吴雪香将要安置，小妹姐乃向阿巧道：&quot;耐就匆做，也等我寻着仔人家末好出来，故歇耐转去，哝两日再说。&quot;阿巧道：&quot;价末无(女每)要搭我寻个囗！&quot;小妹姐道：&quot;晓得哉，耐去罢。&quot;阿巧又问：&quot;烟灯罩阿要赔嗄？&quot;小妹姐叫把跌碎的留下：&quot;明朝我去买。&quot;又叮嘱：&quot;难末做生活当心点！&quot;</p>
              <p>　　阿巧答应，辞了小妹姐，仍归至尚仁里卫霞仙家。那时客堂里宣卷道流正演说《洛阳桥》故事，许多闲人簇拥观听。阿巧概不理会，径去后面小房间见老鸨卫姐，回说：&quot;烟灯罩洋货店里勿肯调，明朝无(女每)去买得来。&quot;卫姐道：&quot;耐到无(女每)搭去个？&quot;阿巧说：&quot;去个。&quot;卫姐嗔道：&quot;一点点事体，再要去告诉无(女每)！阿是告诉仔耐无(女每)末（要勿）赔哉？&quot;</p>
              <p>　　阿巧不敢顶嘴，踅上楼来，只见卫霞仙房里第二台吃酒客人尚未尽散。那客人乃北信典铺中翟掌柜暨几个朝奉，正是会噪的。阿巧自思生意将歇，何必再去巴结，遂不进房，竟去亭子间烟榻上暗中摸索睡下；听得前面一阵阵嘻笑之声不绝于耳，那里睡得着。随后拖台极凳，又夹着&quot;忽刺刺&quot;牙牌散落声音，知道是碰和了。阿巧正要起身，却听得那两个大姐出房喊外场起手巾，复下楼寻阿巧。卫姐说：&quot;阿巧来里楼浪（口宛），常恐去因哉。&quot;一个大姐道：&quot;俚倒开心哚（口宛）！耐去喊囗。&quot;一个大姐道：&quot;我匆去喊，俚勿高兴做生活末，倪来做末哉。啥稀奇！&quot;阿巧听了，赌气复睡，只因心灰意懒，遂不觉沉沉一觉。</p>
              <p>　　直到日上三竿，阿巧醒来，坐在榻上，揉揉眼睛，侧耳听时，楼下寂然，宣卷已毕，惟卫霞仙房中碰和之后，外场搬点心进去，客人和两个大姐兀自噪做一团。阿巧依然回避，径往灶下揩一把面，先将空房间收拾起来。</p>
              <p>　　须臾，小妹姐来了。阿巧且不收拾，留心窃听。听得小妹姐到小房间见了卫姐，把买的烟灯罩交付，问卫姐：&quot;阿对？&quot;卫姐呵呵笑道：&quot;耐末去上小干仵个当，倒真真去买得来哉！我为仔俚做生活勿当心，说要俚赔末，让俚当心点，阿是真个教俚赔嗄？&quot;说着，取两角小洋钱给还小妹姐。小妹姐坚却不收。卫姐只得道谢，随拉小妹姐并坐闲谈。卫姐又道：&quot;该个小干仵生活倒无啥，就不过独幅点。来里堂子里，有个把客人要搭俚噪噪，也无啥要紧（口宛），俚乃噪仔要匆快活个。&quot;</p>
              <p>　　阿巧听到这里，越发生气，不欲再听，仍回空房间来收拾。等得小妹姐辞别卫姐出门，阿巧忙赶上去，叫声&quot;无(女每)&quot;，直跟至弄堂转弯处，方问：&quot;无(女每)阿去搭我寻人家？&quot;小妹姐道：&quot;耐啥要紧得来！就有人家末，也要过仔该节哚，故歇陆里去寻？&quot;阿巧复再三叮咛而归。</p>
              <p>　　小妹姐去后，接连数日，不得消息。阿巧囡没工夫，亦不曾去吴雪香家探望。到了三月十四这一日，阿巧早起，正在客堂里揩擦水烟筒，忽见一肩轿子停在门首，一个娘姨打起轿帘，搀出一个半老佳人，举止大方，妆饰人古。阿巧揣度当是谁家奶奶。那奶奶满面怒气，挺直胸脯踅进大门，即高声问：&quot;该搭阿是卫霞仙？&quot;阿巧应说：&quot;是个。&quot;那奶奶并不再问，带领娘姨径上楼梯。阿巧诧异得紧，且向门首私问轿班，方知为姚季莼正室。阿巧急跑至小房间告诉卫姐。卫姐不解甚事，便和阿巧飞奔上楼，跟随姚奶奶都到卫霞仙房里来。</p>
              <p>　　其时卫霞仙面窗端坐，梳洗未完。姚奶奶一见，即复高声问道：&quot;耐阿是卫霞仙？&quot;霞仙抬头看了，猛吃一惊，将姚奶奶上下打量一回，才冷冷的答道：&quot;我末就是卫霞仙哉囗。耐是啥人嗄？&quot;姚奶奶俨然向高椅坐下，嚷道：&quot;勿搭耐说闲话！二少爷囗？喊俚出来！&quot;霞仙早猜着几分来意，仍冷冷的答道：&quot;耐问陆里一个二少爷嗄？二少爷是耐啥人嗄？&quot;姚奶奶大吼，举手指定霞仙面上道：&quot;耐（要勿）来浪假痴假呆！二少爷末是我家主公，耐拿二少爷来迷得好！耐阿认得我是啥人？&quot;说着，恶狠狠瞪出眼睛，像要奋身直扑上去。霞仙见如此情形，倒不禁哑然失笑；尚未回言，阿巧胆小怕事，忙去取茶碗，撮茶叶，喊外场冲了开水，说：&quot;姚奶奶请用茶。&quot;再拿一支水烟筒，问：&quot;姚奶奶阿用烟？我来装。&quot;卫姐也按住姚奶奶，没口子分说道：&quot;二少爷该搭勿大来个呀，故歇长远勿来哉。真真难得有转把叫个局，酒也匆曾吃歇。姚奶奶（要勿）去听别人个闲话。&quot;</p>
              <p>　　大家七张八嘴劝解之际，被卫霞仙一声喝住道：&quot;（要勿）响！瞎说个多花啥！&quot;于是霞仙正色向姚奶奶朗朗说道：&quot;耐个家主公末，该应到耐府浪去寻（口宛）。耐啥辰光交代拨倪，故歇到该措来寻耐家主公？倪堂子里倒勿曾到耐府浪来请客人，耐倒先到倪堂子里来寻耐家主公，阿要笑话！倪开仔堂子做生意，走得进来，总是客人，阿管俚是啥人个家主公！耐个家主公末，阿是勿许倪做嗄？老实搭耐说仔罢：二少爷来里耐府浪，故末是耐家主公；到仔该搭来，就是倪个客人哉。耐有本事，耐拿家主公看牢仔，为啥放俚到堂子里来白相，来里该搭堂子里，耐再要想拉得去，耐去问声看，上海夷场浪阿有该号规矩？故歇（要勿）说二少爷勿曾来，就来仔，耐阿敢骂俚一声，打俚一记！耐欺瞒耐家主公。勿关倪事；要欺瞒仔倪个客人，耐当心点！二少爷末怕耐，倪是匆认得耐个奶奶（口宛）！&quot;一席话说得姚奶奶顿口无言，回答不出，登时涨得彻耳通红，几乎迸出急泪来。正待想一句来扳驳，只见霞仙复道：&quot;耐是奶奶呀，阿是奶奶做得勿耐烦仔了，也到倪该搭堂子里来寻寻开心？可惜故歇无啥人来打茶会！倘然有个把客人来里，我教客人捉牢仔耐强奸一泡，耐转去阿有面孔！耐就告到新衙门里，堂子里奸情事体也无啥希奇（口宛）！&quot;</p>
              <p>　　不料这里说得闹热，楼下外场蓦喊一声&quot;客人上来&quot;。霞仙便道：&quot;来得正好，清房里来。&quot;卫姐掀起帘子，迎进一个四十余岁的客人，三绺髭须，身材肥胖，原来即系北信典铺翟掌柜。早吓得姚奶奶心头小鹿儿横冲直撞，坐也不是，走也不是，又羞又恼，那里还说得出半&quot;个&quot;字。</p>
              <p>　　翟掌柜进房，且不入座，也将姚奶奶上下打量一回，终猜不出是什么人。霞仙笑问翟掌柜道：&quot;耐阿认得俚？俚末是姚季莼姚二少爷个家主婆，今朝到倪该搭堂子里来，有心要坍坍二少爷个台。&quot;翟掌柜听罢茫然，卫姐过去附耳说些大概，方始明白。翟掌柜攒眉道：&quot;故是姚奶奶失斟酌哉！倪搭季莼见也同过几转台面，总算是朋友。姚奶奶到该搭来，季莼见面浪好像勿好看相。&quot;霞仙道：&quot;啥勿好看相？出色得野哚！二少爷一径生意勿好，该着仔实概一个家主婆，难末要发财哉！&quot;</p>
              <p>　　翟掌柜摇手止住，转劝姚奶奶道：&quot;姚奶奶故歇请回府，有啥闲话末，教季莼兄来说好哉。&quot;姚奶奶无可如何，一口气奔上喉咙，&quot;哇&quot;的一声要哭，慌忙立起身来，带领娘姨出房下楼。霞仙还冷笑道：&quot;姚奶奶再坐歇囗。倘忙二少爷来仔末，我教娘姨来请耐！&quot;</p>
              <p>　　姚奶奶踅至楼下，忍不住呜呜咽咽，大放悲声，似乎连说带骂，却听不清楚，仍就门首上轿而回。</p>
              <p>　　姚奶奶既去，霞仙新妆亦罢，越想越觉好笑，道：&quot;蛮体面个二少爷，难看俚阿好出来做人！一个奶奶跑到堂子里拉客人，赛过是野鸡哉（口宛）！&quot;卫姐也叹口口气道：&quot;做仔个奶奶，再有啥勿开心咱家走上门来，讨倪骂两声，阿要倒运！&quot;霞仙道：&quot;耐末也（要勿）说哉！勿曾拨俚丁倒骂两声，总算耐运气！&quot;卫姐微笑自去。</p>
              <p>　　翟掌柜问：&quot;为啥要了倒拨俚骂两声？&quot;霞他笑而告诉道：&quot;愧无(女每)末真真是好人。二少爷就日日到倪搭来，倪也无啥说匆出（口宛）；倪无(女每)定归要说是二少爷长远匆来哉，倒好像是倪怕俚。再有个阿巧，加二讨气！前日仔宣卷，楼浪下头几花客人来浪，喊俚冲茶，勿晓得到仔陆里去哉，客人个茶碗也匆曾加；今朝二少爷家主婆来仔，耐勿曾看见俚巴结得来！倪勿曾喊俚，俚倒先去泡仔一碗茶，再要搭俚装水烟，姚奶奶长，姚奶奶短。自家生活豁脱仔勿做，单去巴结个姚奶奶。陆里晓得姚奶奶觉也匆曾觉着，拍马屁拍到仔马脚浪去哉！&quot;</p>
              <p>　　阿巧适舀一盆面水上来给霞仙洗手，听说，即回嘴道：&quot;姚奶奶末也是客人，为啥勿该应泡茶拨俚吃？&quot;霞仙笑向翟掌柜道：&quot;耐听听俚闲话，阿要气煞人！姚奶奶说是客人，阿是倪做个嗄？&quot;阿巧道：&quot;做勿做勿关我事，耐哚同姚奶奶来里相骂，例说我拍马屁！&quot;霞仙沉下脸道：&quot;耐个人啥粳得来！耐该搭勿高兴做，去末哉（口宛），姚奶奶喜欢耐拍马屁！&quot;</p>
              <p>　　阿巧撅起嘴踅下楼来，草草收拾完毕，吃过中饭，捱至日色平西，捉个空复往东合兴里吴雪香家，寻见小妹姐，诉说适间情事，哭道：&quot;生活勿做，生来要说；做仔生活，再要说！随便啥事体，总是我匆好！无(女每)说哝两日，哝勿落哉（口宛）！&quot;小妹姐道：&quot;哝勿落末，出来到啥场花去？&quot;阿巧道：&quot;随便啥场花，就无拨工钱也无啥！&quot;小妹姐沉吟不语。吴雪香道：&quot;价末到该搭来帮帮耐无(女每)，再去寻人家，阿好？&quot;阿巧说：&quot;蛮好。&quot;小妹姐也就依了。当晚，小妹姐便向卫霞仙家算清工钱，取出铺盖。</p>
              <p>　　阿巧在吴雪香家仅宿一宵，次日饭后，吴雪香取出一对翡翠双莲蓬，令阿巧资至对门大脚姚家交还张蕙贞，并说：&quot;绿头蛮好，比我一对倒差仿勿多，十六块洋钱，一点勿贵。&quot;阿巧见张蕙贞传说明白，张蕙贞因问阿巧：&quot;阿是新来个？&quot;阿巧据实说了。蕙贞道：&quot;倪故歇再要添个大姐，先生勿用末，该搭来罢。&quot;阿巧不胜之喜，道：&quot;故是再好也匆有！&quot;连忙归来说与小妹姐，即日小妹姐亲自送去。阿巧囡住在张蕙贞家。</p>
              <p>　　适遇王莲生偕洪善卿两个在张蕙贞家便夜饭，蕙贞将翡翠双莲蓬与王莲生看，问：&quot;十六块洋钱阿贵？&quot;洪善卿只估十块。莲生道：&quot;还俚十块，多到十二块（要勿）添哉。&quot;蕙贞又诉说添用大姐一节。莲生见阿巧好生面善，问起来，方知在卫霞仙家见过数次。</p>
              <p>　　迨夜饭吃毕，张蕙贞已烧成七八枚烟炮放在烟盘里。王莲生揩把手巾，向榻床躺下。蕙贞授过烟枪，&quot;飕飕&quot;的直吸到底。蕙贞接枪，通过斗门，再取烟泡来装。</p>
              <p>　　莲生向蕙贞道：&quot;耐要买翡翠物事，教洪老爷到城隍庙茶会浪去买，便宜点。&quot;蕙贞因要买一副翡翠头面，拜托洪善卿。善卿应诺，辞别先行，自回南市永昌参店去了。</p>
              <p align="center">　　第二十三回终。</p>
            </td>
          </tr>
        </table>
        <br>
        <table width="580" cellspacing="0" cellpadding="0" border="0">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href="23.htm">上一回</a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href="25.htm">下一回</a></div>
                  </td>
                </tr>
              </table>
              <p align=center>□ 作者：韩邦庆
              <hr width="80%" noshade size="2">
              <p align=center>本书由“<a href="http://www.eshunet.com/">E书时空</a>”免费制作； 
                <br>
                想要更多的免费电子图书，请光临 <br>
                <a href="http://www.eshunet.com/">http://www.eshunet.com/</a></p>
              <p align=center>&nbsp;</p>
            </td>
          </tr>
        </table>
        
      </td>
      <td width="60">&nbsp;</td>
    </tr>
  </table>
</div>
</body>
</html>
