<html>
<head>
<title>卷之五　节义传</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0" background="bg.jpg">
    <tr> 
      <td width="49" align="center" valign="top" background="leftbg.jpg"><img src="title.jpg" width="49" height="121"><img src="last.jpg" width="49" height="90" usemap="#Map" border="0"><map name="Map"><area shape="rect" coords="8,2,39,89" href="04.htm"></map><img src="content.jpg" width="49" height="119" usemap="#Map2" border="0"><map name="Map2"><area shape="rect" coords="7,15,39,108" href="content.htm"></map><img src="next.jpg" width="49" height="85" usemap="#Map3" border="0"><map name="Map3"><area shape="rect" coords="9,2,39,83" href="06.htm"></map></td>
      <td background="bot1.jpg" style="background-repeat: no-repeat; background-position: right bottom" align="center" valign="top"> 
        <p>&nbsp;</p><table width="580" cellspacing="0" cellpadding="0" border="0">
          <tr> 
            <td> 
              <p align="center" class="h">卷之五　节义传 </p>
            </td>
          </tr>
        </table>
        <br>
        <table width="580" border="0" cellspacing="0" cellpadding="0">
          <tr> 
            <td>
              <p align="center"><b>鲁孝义保</b></p>
              <p>　　孝义保者，鲁孝公称之保母，臧氏之寡也。初，孝公父武公与其二子长子括、中子戏朝周宣王，宣王立戏为鲁太子。武公薨，戏立，是为懿公。孝公时号公子称，最少。义保与其子俱入宫，养公子称。括之子伯御与鲁人作乱，攻杀懿公而自立。求公子称于宫，将杀之。义保闻伯御将杀称，乃衣其子以称之衣，卧于称之处，伯御杀之，义保遂抱称以出，遇称舅鲁大夫于外，舅问称死乎，义保曰：&quot;不死，在此。&quot;舅曰：&quot;何以得免？&quot;义保曰：&quot;以吾子代之。&quot;义保遂以逃。十一年，鲁大夫皆知称之在保，于是请周天子杀伯御立称，是为孝公。鲁人高之。论语曰：&quot;可以托六尺之孤。&quot;其义保之谓也。</p>
              <p>　　颂曰：伯御作乱，由鲁宫起，孝公乳保，臧氏之母，逃匿孝公，易以其子，保母若斯，亦诚足恃。</p>
              <p align="center"><b>楚成郑瞀</b></p>
              <p>　　郑瞀者，郑女之嬴媵，楚成王之夫人也。初成王登台，临后宫，宫人皆倾观，子瞀直行不顾，徐步不变。王曰：&quot;行者顾。&quot;子瞀不顾，王曰：&quot;顾，吾以女为夫人。&quot;子瞀复不顾，王曰：&quot;顾，吾又与女千金而封若父兄子。&quot;瞀遂行不顾。于是王下台而问曰：&quot;夫人，重位也。封爵，厚禄也。壹顾可以得之，而遂不顾，何也？&quot;子瞀曰：&quot;妾闻妇人以端正和颜为容。今者，大王在台上而妾顾，则是失仪节也。不顾，告以夫人之尊，示以封爵之重，而后顾，则是妾贪贵乐利以忘义理也。苟忘义理，何以事王？&quot;王曰：&quot;善。&quot;遂立以为夫人。处期年，王将立公子商臣以为太子。王问之于令尹子上，子上曰：&quot;君之齿未也，而又多宠子。既置而黜之，必为乱矣。且其人蜂目而豺声，忍人也，不可立也。&quot;王退而问于夫人子瞀，曰：&quot;令尹之言信可从也。&quot;王不听，遂立之。其后商臣以子上救蔡之事谮子上而杀之。子瞀谓其保曰：&quot;吾闻妇人之事在于馈食之间而已。虽然，心之所见，吾不能藏。夫昔者，子上言太子之不可立也，太子怨之，谮而杀之。王不明察，遂辜无罪。是白黑颠倒，上下错谬也。王多宠子，皆欲得国。太子贪忍，恐失其所。王又不明，无以照之。庶嫡分争，祸必兴焉。&quot;后王又欲立公子职。职，商臣庶弟也。子瞀退而与其保言曰：&quot;吾闻信不见疑，今者王必将以职易太子，吾惧祸乱之作也。而言之于王，王不吾应。其以太子为非吾子，疑吾谮之者乎！夫见疑而生，众人孰知其不然。与其无义而生，不如死以明之。且王闻吾死，必寤太子之不可释也。&quot;遂自杀。保母以其言通于王。是时太子知王之欲废之也，遂兴师作乱，围王宫。王请食熊蹯而死，不可得也，遂自经。君子曰：&quot;非至仁，孰能以身诫。&quot;诗曰：&quot;舍命不渝。&quot;此之谓也。</p>
              <p>　　颂曰：子瞀先识，执节有常，兴于不顾，卒配成王，知商臣乱，言之甚强，自嫌非子，以杀身盟。</p>
              <p align="center"><b>晋圉怀嬴</b></p>
              <p>　　怀嬴者，秦穆之女，晋惠公太子之妃也。圉质于秦，穆公以嬴妻之。六年，圉将逃归，谓嬴氏曰：&quot;吾去国数年，子父之接忘，而秦晋之友不加亲也。夫鸟飞反乡，狐死首邱，我其首晋而死，子其与我行乎？&quot;嬴氏对曰：&quot;子，晋太子也。辱于秦，子之欲去，不亦宜乎！虽然，寡君使婢子侍执巾栉以固子也。今吾不足以结子，是吾不肖也。从子而归，是弃君也。言子之谋，是负妻之义也。三者无一可行，虽吾不从子也。子行矣，吾不敢泄言，亦不敢从也。子圉遂逃归。君子谓怀嬴善处夫妇之间。</p>
              <p>　　颂曰：晋圉质秦，配以怀嬴，圉将与逃，嬴不肯听，亦不泄言，操心甚平，不告所从，无所阿倾。</p>
              <p align="center"><b>楚昭越姬</b></p>
              <p>　　楚昭越姬者，越王句践之女，楚昭王之姬也。昭王燕游，蔡姬在左，越姬参右。王亲乘驷以驰逐，遂登附社之台，以望云梦之囿。观士大夫逐者既O，乃顾谓二姬曰：&quot;乐乎？&quot;蔡姬对曰：&quot;乐。&quot;王曰：&quot;吾愿与子生若此，死又若此。&quot;蔡姬曰：&quot;昔弊邑寡君，固以其黎民之役，事君王之马足，故以婢子之身为苞苴玩好，今乃比于妃嫔，固愿生俱乐，死同时。&quot;王顾谓史书之，蔡姬许从孤死矣。乃复谓越姬，越姬对曰：&quot;乐则乐矣，然而不可久也。&quot;王曰：&quot;吾愿与子生若此，死若此，其不可得乎？&quot;越姬对曰：&quot;昔吾先君庄王淫乐三年，不听政事，终而能改，卒霸天下。妾以君王为能法吾先君，将改斯乐而勤于政也。今则不然，而要婢子以死。其可得乎！且君王以束帛乘马取婢子于弊邑，寡君受之太庙也，不约死。妾闻之诸姑，妇人以死彰君之善，益君之宠，不闻其以苟从其死为荣，妾不敢闻命。于是王寤，敬越姬之言，而犹亲嬖蔡姬也。居二十五年，王救陈，二姬从。王病在军中，有赤云夹日，如飞乌。王问周史，史曰：&quot;是害王身，然可以移于将相。&quot;将相闻之，将请以身祷于神。王曰：&quot;将相之于孤犹股肱也，今移祸焉，庸为去是身乎？&quot;不听。越姬曰：&quot;大哉君王之德！以是，妾愿从王矣。昔日之游淫乐也，是以不敢许。及君王复于礼，国人皆将为君王死，而况于妾乎！请愿先驱狐狸于地下。&quot;王曰：&quot;昔之游乐，吾戏耳。若将必死，是彰孤之不德也。&quot;越姬曰：&quot;昔日妾虽口不言，心既许之矣。妾闻信者不负其心，义者不虚设其事。妾死王之义，不死王之好也。&quot;遂自杀。王病甚，让位于三弟，三弟不听。王薨于军中，蔡姬竟不能死。王弟子闾与子西、子期谋曰：&quot;母信者，其子必仁。&quot;乃伏师闭壁，迎越姬之子熊章，立是为惠王。然后罢兵归葬昭王。君子谓越姬信能死义。诗曰：&quot;德音莫违，及尔同死。&quot;越姬之谓也。</p>
              <p>　　颂曰：楚昭游乐，要姬从死，蔡姬许王，越姬执礼，终独死节，群臣嘉美，维斯两姬，其德不比。</p>
              <p align="center"><b>盖将之妻</b></p>
              <p>　　盖之偏将邱子之妻也。戎伐盖，杀其君，令于盖群臣曰：&quot;敢有自杀者，妻子尽诛。&quot;邱子自杀，人救之，不得死。既归，其妻谓之曰：&quot;吾闻将节勇而不果生，故士民尽力而不畏死，是以战胜攻取，故能存国安君。夫战而忘勇，非孝也。君亡不死，非忠也。今军败君死，子独何生？忠孝忘于身，何忍以归？&quot;邱子曰：&quot;盖小戎大，吾力毕能尽，君不幸而死，吾固自杀也，以救故，不得死。其妻曰：&quot;曩日有救，今又何也？&quot;邱子曰：&quot;吾非爱身也。戎令曰'自杀者诛及妻子'是以不死，死又何益于君？&quot;其妻曰：&quot;吾闻之：'主忧臣辱，主辱臣死。'今君死而子不死，可谓义乎！多杀士民，不能存国而自活，可谓仁乎！忧妻子而忘仁义，背故君而事强暴，可谓忠乎！人无忠臣之道仁义之行，可谓贤乎！周书曰：'先君而后臣，先父母而后兄弟，先兄弟而后交友，先交友而后妻子。'妻子，私爱也。事君，公义也。今子以妻子之故，失人臣之节，无事君之礼，弃忠臣之公道，营妻子之私爱，偷生苟活，妾等耻之，况于子乎！吾不能与子蒙耻而生焉。&quot;遂自杀。戎君贤之，祠以太牢，而以将礼葬之，赐其弟金百镒，以为卿，而使别治盖。君子谓盖将之妻洁而好义。诗曰：&quot;淑人君子，其德不回。&quot;此之谓也。</p>
              <p>　　颂曰：盖将之妻，据节锐精，戎既灭盖，邱子独生，妻耻不死，陈设五荣，为夫先死，卒遗显名。</p>
              <p align="center"><b>鲁义姑姊</b></p>
              <p>　　鲁义姑姊者，鲁野之妇人也。齐攻鲁至郊，望见一妇人，抱一儿，携一儿而行，军且及之，弃其所抱，抱其所携而走于山，儿随而啼，妇人遂行不顾。齐将问儿曰：&quot;走者尔母耶？&quot;曰：&quot;是也。&quot;&quot;母所抱者谁也？&quot;曰：&quot;不知也。&quot;齐将乃追之，军士引弓将射之，曰：&quot;止，不止，吾将射尔。&quot;妇人乃还。齐将问所抱者谁也，所弃者谁也。对曰：&quot;所抱者妾兄之子也，所弃者妾之子也。见军之至，力不能两护，故弃妾之子。&quot;齐将曰：&quot;子之于母，其亲爱也，痛甚于心，今释之，而反抱兄之子，何也？&quot;妇人曰：&quot;己之子，私爱也。兄之子，公义也。夫背公义而向私爱，亡兄子而存妾子，幸而得幸，则鲁君不吾畜，大夫不吾养，庶民国人不吾与也。夫如是，则胁肩无所容，而累足无所履也。子虽痛乎，独谓义何？故忍弃子而行义，不能无义而视鲁国。&quot;于是齐将按兵而止，使人言于齐君曰：&quot;鲁未可伐也。乃至于境，山泽之妇人耳，犹知持节行义，不以私害公，而况于朝臣士大夫乎！请还。&quot;齐君许之。鲁君闻之，赐妇人束帛百端，号曰义姑姊。公正诚信，果于行义。夫义，其大哉！虽在匹妇，国犹赖之，况以礼义治国乎！诗云：&quot;有觉德行，四国顺之。&quot;此之谓也。</p>
              <p>　　颂曰：齐君攻鲁，义姑有节，见军走山，弃子抱侄，齐将问之，贤其推理，一妇为义，齐兵遂止。</p>
              <p align="center"><b>代赵夫人</b></p>
              <p>　　代赵夫人者，赵卫子之女，襄子之姊，代王之夫人也。卫子既葬，襄子未除服，地登夏屋，诱代王，使厨人持斗以食代王及从者，行斟，阴令宰人各以一斗击杀代王及从者。因举兵平代地而迎其姊赵夫人，夫人曰：&quot;吾受先君之命事代之王，今十有余年矣。代无大故，而主君残之。今代已亡，吾将奚归？且吾闻之，妇人之义无二夫。吾岂有二夫哉！欲迎我何之？以弟慢夫，非义也。以夫怨弟，非仁也。吾不敢怨，然亦不归，遂泣而呼天，自杀于靡笄之地。代人皆怀之。君子谓赵夫人善处夫妇之间。诗云：&quot;不僭不贼，鲜不为则。&quot;此之谓也。</p>
              <p>　　颂曰：惟赵襄子，代夫人弟，袭灭代王，迎取其姊，姊引义理，称引节礼，不归不怨，遂留野死。</p>
              <p align="center"><b>齐义继母</b></p>
              <p>　　齐义继母者，齐二子之母也。当宣王时，有人简死于道者，吏讯之，被一创，二子兄弟立其傍，吏问之，兄曰：&quot;我杀之。&quot;弟曰：&quot;非兄也，乃我杀之。&quot;期年，吏不能决，言之于相，相不能决，言之于王，王曰：&quot;今皆赦之，是纵有罪也。皆杀之，是诛无辜也。寡人度其母，能知子善恶。试问其母，听其所欲杀活。&quot;相召其母问之曰：&quot;母之子杀人，兄弟欲相代死，吏不能决，言之于王。王有仁惠，故问母何所欲杀活。&quot;其母泣而对曰：&quot;杀其少者。&quot;相受其言，因而问之曰：&quot;夫少子者，人之所爱也。今欲杀之，何也？&quot;其母对曰：&quot;少者，妾之子也。长者，前妻之子也。其父疾且死之时，属之于妾曰：'善养视之。'妾曰：'诺。'今既受人之托，许人以诺，岂可以忘人之托而不信其诺邪！且杀兄活弟，是以私爱废公义也；背言忘信，是欺死者也。夫言不约束，已诺不分，何以居于世哉！子虽痛乎，独谓行何！&quot;泣下沾襟。相入言于王，王美其义，高其行，皆赦不杀，而尊其母，号曰义母。君子谓义母信而好义，e而有让。诗曰：&quot;恺悌君子，四方为则。&quot;此之谓也。</p>
              <p>　　颂曰：义继信诚，公正知礼，亲假有罪，相让不已，吏不能决，王以问母，据信行义，卒免二子。</p>
              <p align="center"><b>鲁秋洁妇</b></p>
              <p>　　洁妇者，鲁秋胡子妻也。既纳之五日，去而宦于陈，五年乃归。未至家，见路旁妇人采桑，秋胡子悦之，下车谓曰：&quot;若曝采桑，吾行道■，愿托桑荫下■，下赍休焉。&quot;妇人采桑不辍，秋胡子谓曰：&quot;力田不如逢丰年，力桑不如见国卿。吾有金，愿以与夫人。&quot;妇人曰：&quot;嘻！夫采桑力作，纺绩织，以供衣食，奉二亲，养夫子。吾不愿金，所愿卿无有外意，妾亦无淫u之志，收子之赍与笥金。&quot;秋胡子遂去，至家，奉金遗母，使人唤妇至，乃向采桑者也，秋胡子惭。妇曰：&quot;子束发修身，辞亲往仕，五年乃还，当所悦驰骤，扬尘疾至。今也乃悦路傍妇人，下子之装，以金予之，是忘母也。忘母不孝，好色淫u，是污行也，污行不义。夫事亲不孝，则事君不忠。处家不义，则治官不理。孝义并亡，必不遂矣。妾不忍见，子改娶矣，妾亦不嫁。&quot;遂去而东走，投河而死。君子曰：&quot;洁妇精于善。夫不孝莫大于不爱其亲而爱其人，秋胡子有之矣。&quot;君子曰：&quot;见善如不及，见不善如探汤。秋胡子妇之谓也。&quot;诗云：&quot;惟是褊心，是以为刺。&quot;此之谓也。</p>
              <p>　　颂曰：秋胡西仕，五年乃归，遇妻不识，心有淫思，妻执无二，归而相知，耻夫无义，遂东赴河。</p>
              <p align="center"><b>周主忠妾</b></p>
              <p>　　周主忠妾者，周大夫妻之媵妾也。大夫号主父，自卫仕于周，二年且归。其妻淫于邻人，恐主父觉，其淫者忧之，妻曰：&quot;无忧也，吾为毒酒，封以待之矣。&quot;三日，主父至，其妻曰：&quot;吾为子劳，封酒相待，使媵婢取酒而进之。媵婢心知其毒酒也，计念进之则杀主父，不义，言之又杀主母，不忠，犹与因阳僵覆酒，主父怒而笞之。既已，妻恐媵婢言之，因以他过笞欲杀之，媵知将死，终不言。主父弟闻其事，具以告主父，主父惊，乃免媵婢，而笞杀其妻。使人阴问媵婢曰：&quot;汝知其事，何以不言，而反几死乎？&quot;媵婢曰：&quot;杀主以自生，又有辱主之名，吾死则死耳，岂言之哉！&quot;主父高其义，贵其意，将纳以为妻，媵婢辞曰：&quot;主辱而死而妾独生，是无礼也。代主之处，是逆礼也。无礼逆礼有一犹愈，今尽有之，难以生矣。&quot;欲自杀，主闻之，乃厚币而嫁之，四邻争娶之。君子谓忠妾为仁厚。夫名无细而不闻，行无隐而不彰。诗云：&quot;无言不酬，无德不报。&quot;此之谓也。</p>
              <p>　　颂曰：周主忠妾，慈惠有序，主妻淫僻，药酒毒主，使妾奉进，僵以除贼，忠全其主，终蒙其福。</p>
              <p align="center"><b>魏节乳母</b></p>
              <p>　　魏节乳母者，魏公子之乳母。秦攻魏，破之，杀魏王瑕，诛诸公子，而一公子不得，令魏国曰：&quot;得公子者，赐金千镒。匿之者，罪至夷。&quot;节乳母与公子俱逃，魏之故臣见乳母而识之曰：&quot;乳母无恙乎？&quot;乳母曰：&quot;嗟乎！吾柰公子何？&quot;故臣曰：&quot;今公子安在？吾闻秦令曰：'有能得公子者，赐金千镒。匿之者，罪至夷。'乳母倘言之，则可以得千金。知而不言，则昆弟无类矣。&quot;乳母曰：&quot;吁！吾不知公子之处。&quot;故臣曰：&quot;我闻公子与乳母俱逃。&quot;母曰：&quot;吾虽知之，亦终不可以言。&quot;故臣曰：&quot;今魏国已破，亡族已灭。子匿之，尚谁为乎？&quot;母吁而言曰：&quot;夫见利而反上者，逆也。畏死而弃义者，乱也。今持逆乱而以求利，吾不为也。且夫凡为人养子者务生之，非为杀之也。岂可利赏畏诛之故，废正义而行逆节哉！妾不能生而令公子禽也。&quot;遂抱公子逃于深泽之中。故臣以告秦军，秦军追，见争射之，乳母以身为公子蔽，矢着身者数十，与公子俱死。秦王闻之，贵其守忠死义，乃以卿礼葬之，祠以太牢，宠其兄为五大夫，赐金百镒。君子谓节乳母慈惠敦厚，重义轻财。礼，为孺子室于宫，择诸母及阿者，必求其宽仁慈惠，温良恭敬，慎而寡言者，使为子师，次为慈母，次为保母，皆居子室，以养全之。他人无事不得往。夫慈故能爱，乳狗搏虎，伏鸡搏狸，恩出于中心也。诗云：&quot;行有死人，尚或之。&quot;此之谓也。</p>
              <p>　　颂曰：秦既灭魏，购其子孙，公子乳母，与俱遁逃，守节执事，不为利违，遂死不顾，名号显遗。</p>
              <p align="center"><b>梁节姑姊</b></p>
              <p>　　梁节姑姊者，梁之妇人也。因失火，兄子与己子在内中，欲取兄子，辄得其子，独不得兄子。火盛，不得复入，妇人将自趣火，其友止之，曰：&quot;子本欲取兄之子，惶恐卒误得尔子，中心谓何，何至自赴火？&quot;妇人曰：&quot;梁国岂可户告人晓也？被不义之名，何面目以见兄弟国人哉！吾欲复投吾子，为失母之恩，吾势不可以生。&quot;遂赴火而死。君子谓节姑姊洁而不污。诗曰：&quot;彼其之子，舍命不渝。&quot;此之谓也。</p>
              <p>　　颂曰：梁节姑姊，据义执理，子侄同内，火大发起，欲出其侄，辄得厥子，火盛自投，明不私己。</p>
              <p align="center"><b>珠崖二义</b></p>
              <p>　　二义者，珠崖令之后妻，及前妻之女也。女名初，年十三，珠崖多珠，继母连大珠以为系臂。及令死，当送丧。法，内珠入于关者死。继母弃其系臂珠。其子男年九岁，好而取之，置之母镜奁中，皆莫之知。遂奉丧归，至海关，关候士吏搜索，得珠十枚于继母镜奁中，吏曰：&quot;嘻！此值法无可柰何，谁当坐者？&quot;初在左右顾，心恐母去置镜奁中，乃曰：&quot;初当坐之。&quot;吏曰：&quot;其状何如？&quot;对曰：&quot;君不幸，夫人解系臂弃之。初心惜之，取而置夫人镜奁中，夫人不知也。&quot;继母闻之，遽疾行问初，初曰：&quot;夫人所弃珠，初复取之，置夫人奁中，初当坐之。&quot;母意亦以初为实，然怜之，乃因谓吏曰：&quot;愿且待，幸无劾儿，儿诚不知也。此珠妾之系臂也，君不幸，妾解去之，而置奁中。迫奉丧，道远，与弱小俱，忽然忘之，妾当坐之。&quot;初固曰：&quot;实初取之。&quot;继母又曰：&quot;儿但让耳，实妾取之。&quot;因涕泣不能自禁。女亦曰：&quot;夫人哀初之孤，欲强活初耳，夫人实不知也。&quot;又因哭泣，泣下交颈，送葬者尽哭，哀动傍人，莫不为酸鼻挥涕。关吏执笔书劾，不能就一字，关候垂泣，终日不能忍决，乃曰：&quot;母子有义如此，吾宁坐之？不忍加文，且又相让，安知孰是？&quot;遂弃珠而遣之，既去，后乃知男独取之也。君子谓二义慈孝。论语曰：&quot;父为子隐，子为父隐，直在其中矣。&quot;若继母与假女推让争死，哀感傍人，可谓直耳。</p>
              <p>　　颂曰：珠崖夫人，甚有母恩，假继相让，维女亦贤，纳珠于关，各自伏愆，二义如此，为世所传。</p>
              <p align="center"><b>合阳友娣</b></p>
              <p>　　友娣者，合阳邑任延寿之妻也。字季儿，有三子。季儿兄季宗与延寿争葬父事，延寿与其友田建阴杀季宗。建独坐死，延寿会赦，乃以告季儿，季儿曰：&quot;嘻！独今乃语我乎！&quot;遂振衣欲去，问曰：&quot;所与共杀吾兄者为谁？&quot;延寿曰：&quot;田建。田建已死，独我当坐之，汝杀我而已。&quot;季儿曰：&quot;杀夫不义，事兄之雠亦不义。&quot;延寿曰：&quot;吾不敢留汝，愿以车马及家中财物尽以送汝，听汝所之。&quot;季儿曰：&quot;吾当安之？兄死而雠不报，与子同枕席而使杀吾兄，内不能和夫家，又纵兄之仇，何面目以生而戴天履地乎！&quot;延寿惭而去，不敢见季儿。季儿乃告其大女曰：&quot;汝父杀吾兄，义不可以留，又终不复嫁矣。吾去汝而死，善视汝两弟。&quot;遂以襁自经而死。冯翊王让闻之，大其义，令县复其三子而表其墓。君子谓友娣善复兄仇。诗曰：&quot;不僭不贼，鲜不为则。&quot;季儿可以为则矣。</p>
              <p>　　颂曰：季儿树义，夫杀其兄，欲复兄雠，义不可行，不留不去，遂以自殃，冯翊表墓，嘉其义明。</p>
              <p align="center"><b>京师节女</b></p>
              <p>　　京师节女者，长安大昌里人之妻也。其夫有仇人，欲报其夫而无道径，闻其妻之仁孝有义，乃劫其妻之父，使要其女为中谲。父呼其女告之，女计念不听之则杀父，不孝；听之，则杀夫，不义。不孝不义，虽生不可以行于世。欲以身当之，乃且许诺，曰：&quot;旦日，在楼上新沐，东首卧则是矣。妾请开户牖待之。&quot;还其家，乃告其夫，使卧他所，因自沐居楼上，东首开户牖而卧。夜半，仇家果至，断头持去，明而视之，乃其妻之头也。仇人哀痛之，以为有义，遂释不杀其夫。君子谓节女仁孝厚于恩义也。夫重仁义轻死亡，行之高者也。论语曰：&quot;君子杀身以成仁，无求生以害仁。&quot;此之谓也。</p>
              <p>　　颂曰：京师节女，夫雠劫父，要女间之，不敢不许，期处既成，乃易其所，杀身成仁，义冠天下。</p>
            </td>
          </tr>
        </table>
        <br>
        <table width="580" cellspacing="0" cellpadding="0" border="0">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href="04.htm">上一卷</a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href="06.htm">下一卷</a></div>
                  </td>
                </tr>
              </table>
              <p align=center>□ 作者：佚名
              <hr width="80%" noshade size="2">
              <p align=center>本书由“<a href="http://www.eshunet.com/">E书时空</a>”免费制作； 
                <br>
                想要更多的免费电子图书，请光临 <br>
                <a href="http://www.eshunet.com/">http://www.eshunet.com/</a></p>
              <p align=center>&nbsp;</p>
            </td>
          </tr>
        </table>
        
      </td>
      <td width="68" background="rightbg.jpg" valign="bottom"><img src="bot2.jpg" width="68" height="112"></td>
    </tr>
  </table>
</div>
</body>
</html>
