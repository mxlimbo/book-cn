<html>
<head>
<title>第二十五章</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.jpg" topmargin="0" marginwidth="0" marginheight="0">
<div align="center">
  <table border="0" cellpadding="0" cellspacing="0" width="776" background="topbg.jpg">
    <tr valign="top"> 
      <td><img src="top1.jpg" width="140" height="85" border="0"></td>
      <td width="56">&nbsp;</td>
      <td><img src="top2.jpg" width="352" height="85" border="0"></td>
      <td width="171">&nbsp;</td>
      <td><img src="top3.jpg" width="57" height="85" border="0"></td>
    </tr>
  </table>
  <table border="0" cellpadding="0" cellspacing="0" width="776" background="tablebg.jpg">
    <tr valign="top"> 
      <td width="38"><img src="left.jpg" width="38" height="45" border="0"></td>
      <td align="center" background="tdbg.jpg"> <br>
        <table width="580" cellspacing="0" cellpadding="0" border="0">
          <tr> 
            <td> 
              <p align="center" class="h">第二十五章</p>
            </td>
          </tr>
        </table>
        <br>
        <table width="580" border="0" cellspacing="0" cellpadding="0">
          <tr> 
            <td>　　余收泪启麦氏曰：&quot;铭感丈人，不以残衲见弃，中心诚皇诚恐，将奚以为报？然寺中尚有湘僧名法忍者，为吾至友，同居甚久，孺子滋不忍离之。后此孺子当时叩高轩侍教，丈人其恕我乎？&quot; 
              <p>　　麦氏少思，霭然言曰：&quot;如是亦善，吾惟恐寺中苦尔。&quot;</p>
              <p>　　余即答曰：&quot;否，寺僧遇我俱善。敬谢丈人，垂念小子，小子何日忘之？&quot;</p>
              <p>　　麦氏喜形于色，引余入席。顾桌上浙中名品咸备，奈余心怀百忧，于此时亦味同嚼蜡耳。饭罢，余略述东归寻母事。</p>
              <p>　　麦氏举家静听，感喟无已。麦家夫人并其太夫人，亦在座中，为余言，天心自有安排，嘱余屏除万虑。余感极而继之以泣。</p>
              <p>　　及余辞行，麦家夫人出百金之票授余，嘱曰：&quot;孺子莫拒，纳之用备急需也。&quot;</p>
              <p>　　余拜却之曰：&quot;孺子自逗子起行时，已备二百金，至今还有其半，在衣襟之内。此恩吾惟心领，敬谢夫人。&quot;</p>
              <p>　　余归山门。越数日，麦家兄妹同来灵隐，视余于冷泉亭。</p>
              <p>　　余乘间问雪梅近况何若。初，兄妹皆隐约其辞，余不得端倪。</p>
              <p>　　因再叩之，凡三次。其妹微蹙其眉，太息曰：&quot;其如玉葬香埋何？&quot;</p>
              <p>　　余闻言儿踣，退立震慑，捶胸大恫曰：&quot;果不幸耶？&quot;</p>
              <p>　　其兄知旨，急搀余臂曰：&quot;女弟孟浪，焉有是事？实则……&quot;语至此，转复慰余曰：&quot;吾爱友三郎，千万珍重。女弟此言非确，实则人传彼姝春病颇剧耳。然吉人自有天相，万望吾爱友切勿焦虑，至伤玉体。&quot;余遂力遏其悲。</p>
              <p>　　是日，麦家兄妹复邀余同归其家。翌晨，余偶出后苑嘘气，适逢其妹于亭桥之上，扶栏凝睇，如有所思。既见余至，不禁红上梨涡，意不忍为陇中佳人将消息耳。余将转身欲行，其妹回眸一盼，娇声问曰：&quot;三郎其容我导君一游苑中乎？&quot;</p>
              <p>　　余即鞠躬，庄然谢曰：&quot;那敢有劳玉趾？敬问贤妹一言，雪梅究存人世与否？贤妹可详见告欤？&quot;</p>
              <p>　　其妹嘤然而呻，辄摇其首曰：&quot;谚云：'继母心肝，甚于蛇虺。'不诚然哉？前此吾居乡间，闻其继母力逼雪姑为富家媳，迨出阁前一夕，竟绝粒而夭。天乎！天乎！乡人咸悲雪姑命薄，吾则叹人世之无良，一于至此也！&quot;</p>
              <p>　　余此时确得噩信，乃失声而哭，急驰返山门，与法忍商酌，同归岭海，一吊雪梅之墓，冀慰贞魂。明日午后，麦氏父子，亲送余等至拱宸桥，挥泪而别。</p>
            </td>
          </tr>
        </table>
        <br>
        <table width="580" cellspacing="0" cellpadding="0" border="0">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href="24.htm">上一页</a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href="26.htm">下一页</a></div>
                  </td>
                </tr>
              </table>
              <p align=center>□ 作者：苏曼殊
              <hr width="80%" noshade size="2">
              <p align=center>本书由“<a href="http://www.eshunet.com/">E书时空</a>”免费制作； 
                <br>
                想要更多的免费电子图书，请光临 <br>
                <a href="http://www.eshunet.com/">http://www.eshunet.com/</a></p>
              <p align=center>&nbsp;</p>
            </td>
          </tr>
        </table>
      </td>
      <td width="57"><img src="link.jpg" width="57" height="400" border="0" usemap="#Map"><map name="Map"><area shape="rect" coords="16,299,42,370" href="26.htm"><area shape="rect" coords="15,150,41,221" href="24.htm"><area shape="rect" coords="15,7,41,78" href="content.htm"></map></td>
    </tr>
  </table>
</div>
</body>
</html>

