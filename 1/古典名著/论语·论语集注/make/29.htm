<html>
<head>
<title>卷七　子路第十三</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.jpg" topmargin="0" marginwidth="0" marginheight="0">
<table border="0" cellpadding="0" cellspacing="0" width="776">
  <tr valign="top"> 
    <td width="73"> 
      <table width="73" border="0" cellspacing="0" cellpadding="0" height="131" background="t1bg.gif">
        <tr> 
          <td width="42" rowspan="2">&nbsp;</td>
          <td height="18" width="31"></td>
        </tr>
        <tr>
          <td width="31" valign="top"><a href="30.htm"><img src="next.gif" width="31" height="91" border="0"></a></td>
        </tr>
      </table>
    </td>
    <td>
      <table width="703" border="0" cellspacing="0" cellpadding="0">
        <tr> 
          <td colspan="2"><img src="top1.jpg" width="517" height="71" border="0"></td>
        </tr>
        <tr align="center" valign="middle"> 
          <td colspan="2" height="60" background="t3bg.gif">
            <p align="center" class="h">卷七　子路第十三 </p>
          </td>
        </tr>
      </table>
    </td>
  </tr>
</table>
<table width="776" border="0" cellspacing="0" cellpadding="0">
  <tr>
    <td width="73" valign="top"> 
      <table border="0" cellpadding="0" cellspacing="0" background="t2bg.gif" height="132" width="73">
        <tr valign="top"> 
          <td rowspan="7" width="42">&nbsp;</td>
          <td width="31" height="22"></td>
        </tr>
        <tr valign="top"> 
          <td rowspan="6"><a href="28.htm"><img src="last.jpg" width="31" height="91" border="0"></a></td>
        </tr>
      </table>
      <table width="73" border="0" cellspacing="0" cellpadding="0" height="132">
        <tr>
          <td>&nbsp;</td>
          <td width="31"><a href="content.htm"><img src="return.jpg" width="31" height="91" border="0"></a></td>
        </tr>
      </table>
    </td>
    <td align="center" valign="top">
      <br>
      <table width="600" border="0" cellspacing="0" cellpadding="0" align="center">
        <tr> 
          <td>　　凡三十章。
            <p>　　子路问政。子曰：&quot;先之，劳之。&quot;劳，如字。苏氏曰：&quot;凡民之行，以身先之，则不令而行。凡民之事，以身劳之，则虽勤不怨。&quot;请益。曰：&quot;无倦。&quot;无，古本作毋。吴氏曰：&quot;勇者喜于有为而不能持久，故以此告之。&quot;程子曰：&quot;子路问政，孔子既告之矣。及请益，则曰'无倦'而已。未尝复有所告，姑使之深思也。&quot;</p>
            <p>　　仲弓为季氏宰，问政。子曰：&quot;先有司，赦小过，举贤才。&quot;有司，众职也。宰兼众职，然事必先之于彼，而后考其成功，则己不劳而事毕举矣。过，失误也。大者于事或有所害，不得不惩；小者赦之，则刑不滥而人心悦矣。贤，有德者。才，有能者。举而用之，则有司皆得其人而政益修矣。曰：&quot;焉知贤才而举之？&quot;曰：&quot;举尔所知。尔所不知，人其舍诸？&quot;焉，于虔反。舍，上声。仲弓虑无以尽知一时之贤才，故孔子告之以此。程子曰：&quot;人各亲其亲，然后不独亲其亲。仲弓曰'焉知贤才而举之'、子曰'举尔所知，尔所不知，人其舍诸'便见仲弓与圣人用心之大小。推此义，则一心可以兴邦，一心可以丧邦，只在公私之间尔。&quot;范氏曰：&quot;不先有司，则君行臣职矣；不赦小过，则下无全人矣；不举贤才，则百职废矣。失此三者，不可以为季氏宰，况天下乎？&quot;</p>
            <p>　　子路曰：&quot;卫君待子而为政，子将奚先？&quot;卫君，谓出公辄也。是时鲁哀公之十年，孔子自楚反乎卫。子曰：&quot;必也正名乎！&quot;是时出公不父其父而祢其祖，名实紊矣，故孔子以正名为先。谢氏曰&quot;正名虽为卫君而言，然为政之道，皆当以此为先。&quot;子路曰：&quot;有是哉，子之迂也！奚其正？&quot;迂，谓远于事情，言非今日之急务也。子曰：&quot;野哉由也！君子于其所不知，盖阙如也。野，谓鄙俗。责其不能阙疑，而率尔妄对也。名不正，则言不顺；言不顺，则事不成；杨氏曰：&quot;名不当其实，则言不顺。言不顺，则无以考实而事不成。&quot;事不成，则礼乐不兴；礼乐不兴，则刑罚不中；刑罚不中，则民无所措手足。中，去声。范氏曰：&quot;事得其序之谓礼，物得其和之谓乐。事不成则无序而不和，故礼乐不兴。礼乐不兴，则施之政事皆失其道，故刑罚不中。&quot;故君子名之必可言也，言之必可行也。君子于其言，无所苟而已矣。&quot;程子曰：&quot;名实相须。一事苟，则其余皆苟矣。&quot;胡氏曰：&quot;卫世子蒯聩耻其母南子之淫乱，欲杀之不果而出奔。灵公欲立公子郢，郢辞。公卒，夫人立之，又辞。乃立蒯聩之子辄，以拒蒯聩。夫蒯聩欲杀母，得罪于父，而辄据国以拒父，皆无父之人也，其不可有国也明矣。夫子为政，而以正名为先。必将具其事之本末，告诸天王，请于方伯，命公子郢而立之。则人伦正，天理得，名正言顺而事成矣。夫子告之之详如此，而子路终不喻也。故事辄不去，卒死其难。徒知食焉不避其难之为义，而不知食辄之食为非义也。&quot;</p>
            <p>　　樊迟请学稼，子曰：&quot;吾不如老农。&quot;请学为圃。曰：&quot;吾不如老圃。&quot;种五谷曰稼，种蔬菜曰圃。樊迟出。子曰：&quot;小人哉，樊须也！小人，谓细民，孟子所谓小人之事者也。上好礼，则民莫敢不敬；上好义，则民莫敢不服；上好信，则民莫敢不用情。夫如是，则四方之民襁负其子而至矣，焉用稼？&quot;好，去声。夫，音扶。襁，居丈反。焉，于虔反。礼、义、信，大人之事也。好义，则事合宜。情，诚实也。敬服用情，盖各以其类而应也。襁，织缕为之，以约小儿于背者。杨氏曰：&quot;樊须游圣人之门，而问稼圃，志则陋矣，辞而辟之可也。待其出而后言其非，何也？盖于其问也，自谓农圃之不如，则拒之者至矣。须之学疑不及此，而不能问。不能以三隅反矣，故不复。及其既出，则惧其终不喻也，求老农老圃而学焉，则其失愈远矣。故复言之，使知前所言者意有在也。</p>
            <p>　　子曰：&quot;诵诗三百，授之以政，不达；使于四方，不能专对；虽多，亦奚以为？&quot;使，去声。专，独也。诗本人情，该物理，可以验风俗之盛衰，见政治之得失。其言温厚和平，长于风谕。故诵之者，必达于政而能言也。程子曰：&quot;穷经将以致用也。世之诵诗者，果能从政而专对乎？然则其所学者，章句之末耳，此学者之大患也。&quot;</p>
            <p>　　子曰：&quot;其身正，不令而行；其不正，虽令不从。&quot;</p>
            <p>　　子曰：&quot;鲁卫之政，兄弟也。&quot;鲁，周公之后。卫，康叔之后。本兄弟之国，而是时衰乱，政亦相似，故孔子叹之。</p>
            <p>　　子谓卫公子荆，&quot;善居室。始有，曰：'苟合矣。'少有，曰：'苟完矣。'富有，曰：'苟美矣。'&quot;公子荆，卫大夫。苟，聊且粗略之意。合，聚也。完，备也。言其循序而有节，不以欲速尽美累其心。杨氏曰：&quot;务为全美，则累物而骄吝之心生。公子荆皆曰苟而已，则不以外物为心，其欲易足故也。&quot;</p>
            <p>　　子适卫，冉有仆。仆，御车也。子曰：&quot;庶矣哉！&quot;庶，众也。冉有曰：&quot;既庶矣。又何加焉？&quot;曰：&quot;富之。&quot;庶而不富，则民生不遂，故制田里，薄赋敛以富之。曰：&quot;既富矣，又何加焉？&quot;曰：&quot;教之。&quot;富而不教，则近于禽兽。故必立学校，明礼义以教之。胡氏曰：&quot;天生斯民，立之司牧，而寄以三事。然自三代之后，能举此职者，百无一二。汉之文明，唐之太宗，亦云庶且富矣，西京之教无闻焉。明帝尊师重傅，临雍拜老，宗戚子弟莫不受学；唐太宗大召名儒，增广生员，教亦至矣，然而未知所以教也。三代之教，天子公卿躬行于上，言行政事皆可师法，彼二君者其能然乎？&quot;</p>
            <p>　　子曰：&quot;苟有用我者。期月而已可也，三年有成。&quot;期月，谓周一岁之月也。可者，仅辞，言纲纪布也。有成，治功成也。尹氏曰：&quot;孔子叹当时莫能用己也，故云然。&quot;愚按：史记，此盖为卫灵公不能用而发。</p>
            <p>　　子曰：&quot;善人为邦百年，亦可以胜残去杀矣。诚哉是言也！&quot;胜，平声。去，上声。为邦百年，言相继而久也。胜残，化残暴之人，使不为恶也。去杀，谓民化于善，可以不用刑杀也。盖古有是言，而夫子称之。程子曰&quot;汉自高、惠至于文、景，黎民醇厚，几致刑措，庶乎其近之矣。&quot;尹氏曰：&quot;胜残去杀，不为恶而已，善人之功如是。若夫圣人，则不待百年，其化亦不止此。&quot;</p>
            <p>　　子曰：&quot;如有王者，必世而后仁。&quot;王者谓圣人受命而兴也。三十年为一世。仁，谓教化浃也。程子曰：&quot;周自文武至于成王，而后礼乐兴，即其效也。&quot;或问：&quot;三年、必世，迟速不同，何也？&quot;程子曰：&quot;三年有成，谓法度纪纲有成而化行也。渐民以仁，摩民以义，使之浃于肌肤，沦于骨髓，而礼乐可兴，所谓仁也。此非积久，何以能致？&quot;</p>
            <p>　　子曰：&quot;苟正其身矣，于从政乎何有？不能正其身，如正人何？&quot;</p>
            <p>　　冉子退朝。子曰：&quot;何晏也？&quot;对曰：&quot;有政。&quot;子曰：&quot;其事也。如有政，虽不吾以，吾其与闻之。&quot;朝，音潮。与，去声。冉有时为季氏宰。朝，季氏之私朝也。晏，晚也。政，国政。事，家事。以，用也。礼：大夫虽不治事，犹得与闻国政。是时季氏专鲁，其于国政，盖有不与同列议于公朝，而独与家臣谋于私室者。故夫子为不知者而言，此必季氏之家事耳。若是国政，我尝为大夫，虽不见用，犹当与闻。今既不闻，则是非国政也。语意与魏征献陵之对略相似。其所以正名分，抑季氏，而教冉有之意深矣。</p>
            <p>　　定公问：&quot;一言而可以兴邦，有诸？&quot;孔子对曰：&quot;言不可以若是其几也。几，期也。诗曰：&quot;如几如式。&quot;言一言之间，未可以如此而必期其效。人之言曰：'为君难，为臣不易。'易，去声。当时有此言也。如知为君之难也，不几乎一言而兴邦乎？&quot;因此言而知为君之难，则必战战兢兢，临深履薄，而无一事之敢忽。然则此言也，岂不可以必期于兴邦乎？为定公言，故不及臣也。曰：&quot;一言而丧邦，有诸？&quot;孔子对曰：&quot;言不可以若是其几也。人之言曰：'予无乐乎为君，唯其言而莫予违也。'丧，去声，下同。乐，音洛。言他无所乐，惟乐此耳。如其善而莫之违也，不亦善乎？如不善而莫之违也，不几乎一言而丧邦乎？&quot;范氏曰：&quot;言不善而莫之违，则忠言不至于耳。君日骄而臣日谄，未有不丧邦者也。&quot;谢氏曰：&quot;知为君之难，则必敬谨以持之。惟其言而莫予违，则谗谄面谀之人至矣。邦未必遽兴丧也，而兴丧之源分于此。然此非识微之君子，何足以知之？&quot;</p>
            <p>　　叶公问政。音义并见第七篇。子曰：&quot;近者说，远者来。&quot;说，音悦。○被其泽则悦，闻其风则来。然必近者悦，而后远者来也。</p>
            <p>　　子夏为莒父宰，问政。子曰：&quot;无欲速，无见小利。欲速，则不达；见小利，则大事不成。&quot;父，音甫。莒父，鲁邑名。欲事之速成，则急遽无序，而反不达。见小者之为利，则所就者小，而所失者大矣。程子曰：&quot;子张问政，子曰：'居之无倦，行之以忠。'子夏问政，子曰：'无欲速，无见小利。'子张常过高而未仁，子夏之病常在近小，故各以切己之事告之。&quot;</p>
            <p>　　叶公语孔子曰：&quot;吾党有直躬者，其父攘羊，而子证之。&quot;语，去声。直躬，直身而行者。有因而盗曰攘。孔子曰：&quot;吾党之直者异于是。父为子隐，子为父隐，直在其中矣。&quot;为，去声。父子相隐，天理人情之至也。故不求为直，而直在其中。谢氏曰：&quot;顺理为直。父不为子隐，子不为父隐，于理顺邪？瞽瞍杀人，舜窃负而逃，遵海滨而处。当是时，爱亲之心胜，其于直不直，何暇计哉？&quot;</p>
            <p>　　樊迟问仁。子曰：&quot;居处恭，执事敬，与人忠。虽之夷狄，不可弃也。&quot;恭主容，敬主事。恭见于外，敬主乎中。之夷狄不可弃，勉其固守而勿失也。程子曰：&quot;此是彻上彻下语。圣人初无二语也，充之则B面盎背；推而达之，则笃恭而天下平矣。&quot;胡氏曰：&quot;樊迟问仁者三：此最先，先难次之，爱人其最后乎？&quot;</p>
            <p>　　子贡问曰：&quot;何如斯可谓之士矣？&quot;子曰：&quot;行己有耻，使于四方，不辱君命，可谓士矣。&quot;使，去声。此其志有所不为，而其材足以有为者也。子贡能言，故以使事告之。盖为使之难，不独贵于能言而已。曰：&quot;敢问其次。&quot;曰：&quot;宗族称孝焉，乡党称弟焉。&quot;弟，去声。此本立而材不足者，故为其次。曰：&quot;敢问其次。&quot;曰：&quot;言必信，行必果，nn然小人哉！抑亦可以为次矣。&quot;行，去声。n，苦耕反。果，必行也。n，小石之坚确者。小人，言其识量之浅狭也。此其本末皆无足观，然亦不害其为自守也，故圣人犹有取焉，下此则市井之人，不复可为士矣。曰：&quot;今之从政者何如？&quot;子曰：&quot;噫！斗筲之人，何足算也。&quot;筲，所交反。算，亦作g，悉乱反。今之从政者，盖如鲁三家之属。噫，心不平声。斗，量名，容十升。筲，竹器，容斗二升。斗筲之人，言鄙细也。算，数也。子贡之问每下，故夫子以是警之。程子曰：&quot;子贡之意，盖欲为皎皎之行，闻于人者。夫子告之，皆笃实自得之事。&quot;</p>
            <p>　　子曰：&quot;不得中行而与之，必也狂狷乎！狂者进取，狷者有所不为也。&quot;狷，音绢。行，道也。狂者，志极高而行不掩。狷者，知未及而守有余。盖圣人本欲得中道之人而教之，然既不可得，而徒得谨厚之人，则未必能自振拔而有为也。故不若得此狂狷之人，犹可因其志节，而激厉裁抑之以进于道，非与其终于此而已也。孟子曰：&quot;孔子岂不欲中道哉？不可必得，故思其次也。如琴张、曾皙、牧皮者，孔子之所谓狂也。其志EE然，曰：'古之人！古之人！'夷考其行而不掩焉者也。狂者又不可得，欲得不屑不洁之士而与之，是狷也，是又其次也。&quot;</p>
            <p>　　子曰：&quot;南人有言曰：'人而无恒，不可以作巫医。'善夫！&quot;恒，胡登反。夫，音扶。南人，南国之人。恒，常久也。巫，所以交鬼神。医，所以寄死生。故虽贱役，而犹不可以无常，孔子称其言而善之。&quot;不恒其德，或承之羞。&quot;此易恒卦九三爻辞。承，进也。子曰：&quot;不占而已矣。&quot;复加&quot;子曰&quot;，以别易文也，其义未详。杨氏曰：&quot;君子于易苟玩其占，则知无常之取羞矣。其为无常也，盖亦不占而已矣。&quot;意亦略通。</p>
            <p>　　子曰：&quot;君子和而不同，小人同而不和。&quot;和者，无乖戾之心。同者，有阿比之意。尹氏曰：&quot;君子尚义，故有不同。小人尚利，安得而和？&quot;</p>
            <p>　　子贡问曰：&quot;乡人皆好之，何如？&quot;子曰：&quot;未可也。&quot;&quot;乡人皆恶之，何如？&quot;子曰：&quot;未可也。不如乡人之善者好之，其不善者恶之。&quot;好、恶，并去声。一乡之人，宜有公论矣，然其间亦各以类自为好恶也。故善者好之而恶者不恶，则必其有苟合之行。恶者恶之而善者不好，则必其无可好之实。</p>
            <p>　　子曰：&quot;君子易事而难说也：说之不以道，不说也；及其使人也，器之。小人难事而易说也：说之虽不以道，说也；及其使人也，求备焉。&quot;易，去声。说，音悦。器之，谓随其材器而使之也。君子之心公而恕，小人之心私而刻。天理人欲之间，每相反而已矣。</p>
            <p>　　子曰：&quot;君子泰而不骄，小人骄而不泰。&quot;君子循理，故安舒而不矜肆。小人逞欲，故反是。</p>
            <p>　　子曰：&quot;刚毅、木讷，近仁。&quot;程子曰：&quot;木者，质朴。讷者，迟钝。四者，质之近乎仁者也。&quot;杨氏曰：&quot;刚毅则不屈于物欲，木讷则不至于外驰，故近仁。&quot;</p>
            <p>　　子路问曰：&quot;何如斯可谓之士矣？&quot;子曰：&quot;切切、啤⑩怡如也，可谓士矣。朋友切切、疲兄弟怡怡。&quot;胡氏曰：&quot;切切，恳到也。疲详勉也。怡怡，和悦也。皆子路所不足，故告之。又恐其混于所施，则兄弟有贼恩之祸，朋友有善柔之损，故又别而言之。&quot;</p>
            <p>　　子曰：&quot;善人教民七年，亦可以即戎矣。&quot;教民者，教之孝悌忠信之行，务农讲武之法。即，就也。戎，兵也。民知亲其上，死其长，故可以即戎。程子曰：&quot;七年云者，圣人度其时可矣。如云期月、三年、百年、一世、大国五年、小国七年之类，皆当思其作为如何乃有益。&quot;</p>
            <p>　　子曰：&quot;以不教民战，是谓弃之。&quot;以，用也。言用不教之民以战，必有败亡之祸，是弃其民也。<br>
              宪问第十四</p>
            <p><br>
              　　胡氏曰：&quot;此篇疑原宪所记。&quot;凡四十七章。</p>
            <p>　　宪问耻。子曰：&quot;邦有道，谷；邦无道，谷，耻也。&quot;宪，原思名。谷，禄也。邦有道不能有为，邦无道不能独善，而但知食禄，皆可耻也。宪之狷介，其于邦无道谷之可耻，固知之矣；至于邦有道谷之可耻，则未必知也。故夫子因其问而昭灾，以广其志，使知所以自勉，而进于有为也。</p>
            <p>　　&quot;克、伐、怨、欲不行焉，可以为仁矣？&quot;此亦原宪以其所能而问也。克，好胜。伐，自矜。怨，忿恨。欲，贪欲。子曰：&quot;可以为难矣，仁则吾不知也。&quot;有是四者而能制之，使不得行，可谓难矣。仁则天理浑然，自无四者之累，不行不足以言之也。程子曰：&quot;人而无克、伐、怨、欲，惟仁者能之。有之而能制其情使不行，斯亦难能也。谓之仁则未也。此圣人开示之深，惜乎宪之不能再问也。&quot;或曰：&quot;四者不行，固不得为仁矣。然亦岂非所谓克己之事，求仁之方乎？&quot;曰：&quot;克去己私以复乎礼，则私欲不留，而天理之本然者得矣。若但制而不行，则是未有拔去病根之意，而容其潜藏隐伏于胸中也。岂克己求仁之谓哉？学者察于二者之间，则其所以求仁之功，益亲切而无渗漏矣。&quot;</p>
            <p>　　子曰：&quot;士而怀居，不足以为士矣。&quot;居，谓意所便安处也。</p>
            <p>　　子曰：&quot;邦有道，危言危行；邦无道，危行言孙。&quot;行、孙，并去声。危，高峻也。孙，卑顺也。尹氏曰：&quot;君子之持身不可变也，至于言则有时而不敢尽，以避祸也。然则为国者使士言孙，岂不殆哉？&quot;</p>
            <p>　　子曰：&quot;有德者必有言，有言者不必有德；仁者必有勇，勇者不必有仁。&quot;有德者，和顺积中，英华发外。能言者，或便佞口给而已。仁者，心无私累，见义必为。勇者，或血气之强而已。尹氏曰&quot;有德者必有言，徒能言者未必有德也。仁者志必勇，徒能勇者未必有仁也。&quot;</p>
            <p>　　南宫适问于孔子曰：&quot;羿善射，S荡舟，俱不得其死然；禹稷躬稼，而有天下。&quot;夫子不答，南宫适出。子曰：&quot;君子哉若人！尚德哉若人！&quot;适，古活反。羿，音诣。S，五报反。荡，土浪反。南宫适，即南容也。羿，有穷之君，善射，灭夏后相而篡其位。其臣寒浞又杀羿而代之。S，春秋传作&quot;浇&quot;，浞之子也，力能陆地行舟，后为夏后少康所诛。禹平水土暨稷播种，身亲稼穑之事。禹受舜禅而有天下，稷之后至周武王亦有天下。适之意盖以羿S比当世之有权力者，而以禹稷比孔子也。故孔子不答。然适之言如此，可谓君子之人，而有尚德之心矣，不可以不与。故俟其出而赞美之。</p>
            <p>　　子曰：&quot;君子而不仁者有矣夫，未有小人而仁者也。&quot;夫，音扶。谢氏曰：&quot;君子志于仁矣，然毫忽之间，心不在焉，则未免为不仁也。&quot;</p>
            <p>　　子曰：&quot;爱之，能勿劳乎？忠焉，能勿诲乎？&quot;苏氏曰：&quot;爱而勿劳，禽犊之爱也；忠而勿诲，妇寺之忠也。爱而知劳之，则其为爱也深矣；忠而知诲之，则其为忠也大矣。&quot;</p>
            <p>　　子曰：&quot;为命：裨谌草创之，世叔讨论之，行人子羽修饰之，东里子产润色之。&quot;裨，婢之反。谌，时林反。裨谌以下四人，皆郑大夫。草，略也。创，造也，谓造为草?也。世叔，游吉也，春秋传作子太叔。讨，寻究也。论，讲议也。行人，掌使之官。子羽，公孙挥也。修饰，谓增损之。东里地名，子产所居也。润色，谓加以文采也。郑国之为辞命，必更此四贤之手而成，详审精密，各尽所长。是以应对诸侯，鲜有败事。孔子言此，盖善之也。</p>
            <p>　　或问子产。子曰：&quot;惠人也。&quot;子产之政，不专于宽，然其心则一以爱人为主。故孔子以为惠人，盖举其重而言也问子西。曰：&quot;彼哉！彼哉！&quot;子西，楚公子申，能逊楚国，立昭王，而改纪其政，亦贤大夫也。然不能革其僭王之号。昭王欲用孔子，又沮止之。其后卒召白公以致祸乱，则其为人可知矣。彼哉者，外之之辞。问管仲。曰：&quot;人也。夺伯氏骈邑三百，饭疏食，没齿无怨言。&quot;人也，犹言此人也。伯氏，齐大夫。骈邑，地名。齿，年也。盖桓公夺伯氏之邑以与管仲，伯氏自知己罪，而心服管仲之功，故穷约以终身而无怨言。荀卿所谓&quot;与之书社三百，而富人莫之敢拒&quot;者，即此事也。或问：&quot;管仲子产孰优？&quot;曰：&quot;管仲之德，不胜其才。子产之才，不胜其德。然于圣人之学，则概乎其未有闻也。&quot;</p>
            <p>　　子曰：&quot;贫而无怨难，富而无骄易。&quot;易，去声。处贫难，处富易，人之常情。然人当勉其难，而不可忽其易也。</p>
            <p>　　子曰：&quot;孟公绰为赵魏老则优，不可以为滕薛大夫。&quot;公绰，鲁大夫。赵魏，晋卿之家。老，家臣之长。大家势重，而无诸侯之事；家老望尊，而无官守之责。优，有余也。滕薛，二国名。大夫，任国政者。滕薛国小政繁，大夫位高责重。然则公绰盖廉静寡欲，而短于才者也。胡氏①曰：&quot;知之弗豫，枉其才而用之，则为弃人矣。此君子所以患不知人也。言此，则孔子之用人可知矣。&quot;</p>
            <p>　　①&quot;胡氏&quot;，清仿宋大字本作&quot;杨氏&quot;。</p>
            <p>　　子路问成人。子曰：&quot;若臧武仲之知，公绰之不欲，卞庄子之勇，冉求之艺，文之以礼乐，亦可以为成人矣。&quot;知，去声。成人，犹言全人。武仲，鲁大夫，名纥。庄子，鲁卞邑大夫。言兼此四子之长，则知足以穷理，廉足以养心，勇足以力行，艺足以泛应，而又节之以礼，和之以乐，使德成于内，而文见乎外。则材全德备，浑然不见一善成名之迹；中正和乐，粹然无复偏倚驳杂之蔽，而其为人也亦成矣。然亦之为言，非其至者，盖就子路之所可及而语之也。若论其至，则非圣人之尽人道，不足以语此曰：&quot;今之成人者何必然？见利思义，见危授命，久要不忘平生之言，亦可以为成人矣。&quot;复加&quot;曰&quot;字者，既答而复言也。授命，言不爱其生，持以与人也。久要，旧约也。平生，平日也。有是忠信之实，则虽其才知礼乐有所未备，亦可以为成人之次也。程子曰：&quot;知之明，信之笃，行之果，天下之达德也。若孔子所谓成人，亦不出此三者。武仲，知也；公绰，仁也；卞庄子，勇也；冉求，艺也。须是合此四人之能，文之以礼乐，亦可以为成人矣。然而论其大成，则不止于此。若今之成人，有忠信而不及于礼乐，则又其次者也。&quot;又曰：&quot;臧武仲之知，非正也。若文之以礼乐，则无不正矣。&quot;又曰：&quot;语成人之名，非圣人孰能之？孟子曰：'惟圣人然后可以践形。'如此方可以称成人之名。&quot;胡氏曰&quot;今之成人以下，乃子路之言。盖不复闻斯行之之勇，而有终身诵之之固矣。未详是否？&quot;</p>
            <p>　　子问公叔文子于公明贾曰：&quot;信乎夫子不言、不笑、不取乎？&quot;公叔文子，卫大夫公孙拔也。公明姓，贾名，亦卫人。文子为人，其详不可知，然必廉静之士，故当时以三者称之。公明贾对曰：&quot;以告者过也。夫子时然后言，人不厌其言；乐然后笑，人不厌其笑；义然后取，人不厌其取。&quot;子曰：&quot;其然，岂其然乎？&quot;厌者，苦其多而恶之之辞。事适其可，则人不厌，而不觉其有是矣。是以称之或过，而以为不言、不笑、不取也。然此言也，非礼义充溢于中，得时措之宜者不能。文子虽贤，疑未及此，但君子与人为善，不欲正言其非也。故曰&quot;其然岂其然乎&quot;，盖疑之也。</p>
            <p>　　子曰：&quot;臧武仲以防求为后于鲁，虽曰不要君，吾不信也。&quot;要，平声。防，地名，武仲所封邑也。要，有挟而求也。武仲得罪奔邾，自邾如防，使请立后而避邑。以示若不得请，则将据邑以叛，是要君也。范氏曰：&quot;要君者无上，罪之大者也。武仲之邑，受之于君。得罪出奔，则立后在君，非己所得专也。而据邑以请，由其好知而不好学也。&quot;杨氏曰：&quot;武仲卑辞请后，其迹非要君者，而意实要之。夫子之言，亦春秋诛意之法也。&quot;</p>
            <p>　　子曰：&quot;晋文公谲而不正，齐桓公正而不谲。&quot;谲，古穴反。晋文公，名重耳。齐桓公，名小白。谲，诡也。二公皆诸侯盟主，攘夷狄以尊周室者也。虽其以力假仁，心皆不正，然桓公伐楚，仗义执言，不由诡道，犹为彼善于此。文公则伐卫以致楚，而阴谋以取胜，其谲甚矣。二君他事亦多类此，故夫子言此以发其隐。</p>
            <p>　　子路曰：&quot;桓公杀公子纠，召忽死之，管仲不死。&quot;曰：&quot;未仁乎？&quot;纠，居黝反。召，音邵。按春秋传，齐襄公无道，鲍叔牙奉公子小白奔莒。及无知s襄公，管夷吾召忽奉公子纠奔鲁。鲁人纳之，未克，而小白入，是为桓公。使鲁杀子纠而请管召，召忽死之，管仲请囚。鲍叔牙言于桓公以为相。子路疑管仲忘君事雠，忍心害理，不得为仁也。子曰：&quot;桓公九合诸侯，不以兵车，管仲之力也。如其仁！如其仁！&quot;九，春秋传作&quot;纠&quot;，督也，古字通用。不以兵车，言不假威力也。如其仁，言谁如其仁者，又再言以深许之。盖管仲虽未得为仁人，而其利泽及人，则有仁之功矣。</p>
            <p>　　子贡曰：&quot;管仲非仁者与？桓公杀公子纠，不能死，又相之。&quot;与，平声。相，去声。○子贡意不死犹可，相之则已甚矣子曰：&quot;管仲相桓公，霸诸侯，一匡天下，民到于今受其赐。微管仲，吾其被发左衽矣。被，皮寄反。衽，而审反。霸，与伯同，长也。匡，正也。尊周室，攘夷狄，皆所以正天下也。微，无也。衽，衣衿也。被发左衽，夷狄之俗也。岂若匹夫匹妇之为谅也，自经于沟渎而莫之知也。&quot;谅，小信也。经，缢也。莫之知，人不知也。后汉书引此文，莫字上有人字。程子曰：&quot;桓公，兄也。子纠，弟也。仲私于所事，辅之以争国，非义也。桓公杀之虽过，而纠之死实当。仲始与之同谋，遂与之同死，可也；知辅之争为不义，将自免以图后功亦可也。故圣人不责其死而称其功。若使桓弟而纠兄，管仲所辅者正，桓夺其国而杀之，则管仲之与桓，不可同世之雠也。若计其后功而与其事桓，圣人之言，无乃害义之甚，启万世反复不忠之乱乎？如唐之王圭魏征，不死建成之难，而从太宗，可谓害于义矣。后虽有功，何足赎哉？&quot;愚谓管仲有功而无罪，故圣人独称其功；王魏先有罪而后有功，则不以相掩可也。</p>
            <p>　　公叔文子之臣大夫Q，与文子同升诸公。Q，士免反。臣，家臣。公，公朝。谓荐之与己同进为公朝之臣也。子闻之曰：&quot;可以为文矣。&quot;文者，顺理而成章之谓。谥法亦有所谓锡民爵位曰文者。○洪氏曰：&quot;家臣之贱而引之使与己并，有三善焉：知人，一也；忘己，二也；事君，三也。&quot;</p>
            <p>　　子言卫灵公之无道也，康子曰：&quot;夫如是，奚而不丧？&quot;夫，音扶。丧，去声。丧，失位也。孔子曰：&quot;仲叔圉治宾客，祝D治宗庙，王孙贾治军旅。夫如是，奚其丧？&quot;仲叔圉，即孔文子也。三人皆卫臣，虽未必贤，而其才可用。灵公用之，又各当其才。尹氏曰&quot;卫灵公之无道宜丧也，而能用此三人，犹足以保其国，而况有道之君，能用天下之贤才者乎？诗曰：'无竞维人，四方其训之。'&quot;</p>
            <p>　　子曰：&quot;其言之不怍，则为之也难。&quot;大言不惭，则无必为之志，而不自度其能否矣。欲践其言，岂不难哉？</p>
            <p>　　陈成子s简公。成子，齐大夫，名恒。简公，齐君，名壬。事在春秋哀公十四年。孔子沐浴而朝，告于哀公曰：&quot;陈恒s其君，请讨之。&quot;朝，音潮。是时孔子致仕居鲁，沐浴齐戒以告君，重其事而不敢忽也。臣s其君，人伦之大变，天理所不容，人人得而诛之，况邻国乎？故夫子虽已告老，而犹请哀公讨之。公曰：&quot;告夫三子！&quot;夫，音扶，下&quot;告夫&quot;同。三子，三家也。时政在三家，哀公不得自专，故使孔子告之。孔子曰：&quot;以吾从大夫之后，不敢不告也。君曰'告夫三子'者。&quot;孔子出而自言如此。意谓s君之贼，法所必讨。大夫谋国，义所当告。君乃不能自命三子，而使我告之邪？之三子告，不可。孔子曰：&quot;以吾从大夫之后，不敢不告也。&quot;以君命往告，而三子鲁之强臣，素有无君之心，实与陈氏声势相倚，故沮其谋。而夫子复以此应之，其所以警之者深矣。程子曰：&quot;左氏记孔子之言曰：'陈恒s其君，民之不予者半。以鲁之众，加齐之半，可克也。'此非孔子之言。诚若此言，是以力不以义也。若孔子之志，必将正名其罪，上告天子，下告方伯，而率与国以讨之。至于所以胜齐者，孔子之余事也，岂计鲁人之众寡哉？当是时，天下之乱极矣，因是足以正之，周室其复兴乎？鲁之君臣，终不从之，可胜惜哉！&quot;胡氏曰&quot;春秋之法，s君之贼，人得而讨之。仲尼此举，先发后闻可也。&quot;</p>
            <p>　　子路问事君。子曰：&quot;勿欺也，而犯之。&quot;犯，谓犯颜谏争。范氏曰：&quot;犯非子路之所难也，而以不欺为难。故夫子教以先勿欺而后犯也。&quot;</p>
            <p>　　子曰：&quot;君子上达，小人下达。&quot;君子循天理，故日进乎高明；小人殉人欲，故日究乎污下。</p>
            <p>　　子曰：&quot;古之学者为己，今之学者为人。&quot;为，去声。程子曰：&quot;为己，欲得之于己也。为人，欲见知于人也。&quot;程子曰：&quot;古之学者为己，其终至于成物。今之学者为人，其终至于丧己。&quot;愚按：圣贤论学者用心得失之际，其说多矣，然未有如此言之切而要者。于此明辨而日省之，则庶乎其不昧于所从矣。</p>
            <p>　　蘧伯玉使人于孔子。使，去声，下同。蘧伯玉，卫大夫，名瑗。孔子居卫，尝主于其家。既而反鲁，故伯玉使人来也。孔子与之坐而问焉，曰：&quot;夫子何为？&quot;对曰：&quot;夫子欲寡其过而未能也。&quot;使者出。子曰：&quot;使乎！使乎！&quot;与之坐，敬其主以及其使也。夫子，指伯玉也。言其但欲寡过而犹未能，则其省身克己，常若不及之意可见矣。使者之言愈自卑约，而其主之贤益彰，亦可谓深知君子之心，而善于辞令者矣。故夫子再言使乎以重美之。按庄周称&quot;伯玉行年五十而知四十九年之非&quot;。又曰：&quot;伯玉行年六十而六十化。&quot;盖其进德之功，老而不倦。是以践履笃实，光辉宣着。不惟使者知之，而夫子亦信之也。</p>
            <p>　　子曰：&quot;不在其位，不谋其政。&quot;重出。</p>
            <p>　　曾子曰：&quot;君子思不出其位。&quot;此艮卦之象辞也。曾子盖尝称之，记者因上章之语而类记之也。范氏曰：&quot;物各止其所，而天下之理得矣。故君子所思不出其位，而君臣、上下、大小，皆得其职也。&quot;</p>
            <p>　　子曰：&quot;君子耻其言而过其行。&quot;行，去声。耻者，不敢尽之意。过者，欲有余之辞。</p>
            <p>　　子曰：&quot;君子道者三，我无能焉：仁者不忧，知者不惑，勇者不惧。&quot;知，去声。自责以勉人也。子贡曰：&quot;夫子自道也。&quot;道，言也。自道，犹云谦辞。尹氏曰：&quot;成德以仁为先，进学以知为先。故夫子之言，其序有不同者以此。&quot;</p>
            <p>　　子贡方人。子曰：&quot;赐也贤乎哉？夫我则不暇。&quot;夫，音扶。方，比也。乎哉，疑辞。比方人物而较其短长，虽亦穷理之事。然专务为此，则心驰于外，而所以自治者疏矣。故褒之而疑其辞，复自贬以深抑之。谢氏曰：&quot;圣人责人，辞不迫切而意已独至如此。&quot;</p>
            <p>　　子曰：&quot;不患人之不己知，患其不能也。&quot;凡章指同而文不异者，一言而重出也。文小异者，屡言而各出也。此章凡四见，而文皆有异。则圣人于此一事，盖屡言之，其丁宁之意亦可见矣。</p>
            <p>　　子曰：&quot;不逆诈，不亿不信。抑亦先觉者，是贤乎！&quot;逆，未至而迎之也。亿，未见而意之也。诈，谓人欺己。不信，谓人疑己。抑，反语辞。言虽不逆不亿，而于人之情伪，自然先觉，乃为贤也。杨氏曰：&quot;君子一于诚而已，然未有诚而不明者。故虽不逆诈、不亿不信，而常先觉也。若夫不逆不亿而卒为小人所罔焉，斯亦不足观也已。&quot;</p>
            <p>　　微生亩谓孔子曰：&quot;丘何为是栖栖者与？无乃为佞乎？&quot;与，平声。微生，姓，亩，名也。亩名呼夫子而辞甚倨，盖有齿德而隐者。栖栖，依依也。为佞，言其务为口给以悦人也。孔子曰：&quot;非敢为佞也，疾固也。&quot;疾，恶也。固，执一而不通也。圣人之于达尊，礼恭而言直如此，其警之亦深矣。</p>
            <p>　　子曰：&quot;骥不称其力，称其德也。&quot;骥，善马之名。德，谓调良也。尹氏曰：&quot;骥虽有力，其称在德。人有才而无德，则亦奚足尚哉？&quot;</p>
            <p>　　或曰：&quot;以德报怨，何如？&quot;或人所称，今见老子书。德，谓恩惠也。子曰：&quot;何以报德？言于其所怨，既以德报之矣；则人之有德于我者，又将何以报之乎？以直报怨，以德报德。&quot;于其所怨者，爱憎取舍，一以至公而无私，所谓直也。于其所德者，则必以德报之，不可忘也。或人之言，可谓厚矣。然以圣人之言观之，则见其出于有意之私，而怨德之报皆不得其平也。必如夫子之言，然后二者之报各得其所。然怨有不雠，而德无不报，则又未尝不厚也。此章之言，明白简约，而其指意曲折反复。如造化之简易易知，而微妙无穷，学者所宜详玩也。</p>
            <p>　　子曰：&quot;莫我知也夫！&quot;夫，音扶。夫子自叹，以发子贡之问也。子贡曰：&quot;何为其莫知子也？&quot;子曰：&quot;不怨天，不尤人。下学而上达。知我者其天乎！&quot;不得于天而不怨天，不合于人而不尤人，但知下学而自然上达。此但自言其反己自修，循序渐进耳，无以甚异于人而致其知也。然深味其语意，则见其中自有人不及知而天独知之之妙。盖在孔门，惟子贡之智几足以及此，故特语以发之。惜乎其犹有所未达也！程子曰：&quot;不怨天，不尤人，在理当如此。&quot;又曰：&quot;下学上达，意在言表。&quot;又曰：&quot;学者须守下学上达之语，乃学之要。盖凡下学人事，便是上达天理。然习而不察，则亦不能以上达矣。&quot;</p>
            <p>　　公伯寮遄勇酚诩舅铩Ｗ臃景伯以告，曰：&quot;夫子固有惑志于公伯寮，吾力犹能肆诸市朝。&quot;朝，音潮。公伯寮，鲁人。子服氏，景谥，伯字，鲁大夫子服何也。夫子，指季孙。言其有疑于寮之言也。肆，陈尸也。言欲诛寮。子曰：&quot;道之将行也与？命也。道之将废也与？命也。公伯寮其如命何！&quot;与，平声。谢氏曰：&quot;虽寮之逍校亦命也。其实寮无如之何。&quot;愚谓言此以晓景伯，安子路，而警伯寮耳。圣人于利害之际，则不待决于命而后泰然也。</p>
            <p>　　子曰：&quot;贤者辟世，辟，去声，下同。天下无道而隐，若伯夷太公是也。其次辟地，去乱国，适治邦。其次辟色，礼貌衰而去。其次辟言。&quot;有违言而后去也。程子曰：&quot;四者虽以大小次第言之，然非有优劣也，所遇不同耳。&quot;</p>
            <p>　　子曰：&quot;作者七人矣。&quot;李氏曰：&quot;作，起也。言起而隐去者，今七人矣。不可知其谁何。必求其人以实之，则凿矣。&quot;</p>
            <p>　　子路宿于石门。晨门曰：&quot;奚自？&quot;子路曰：&quot;自孔氏。&quot;曰：&quot;是知其不可而为之者与？&quot;与，平声。石门，地名。晨门，掌晨启门，盖贤人隐于抱关者也。自，从也，问其何所从来也。胡氏曰&quot;晨门知世之不可而不为，故以是讥孔子。然不知圣人之视天下，无不可为之时也。&quot;</p>
            <p>　　子击磬于卫。有荷蒉而过孔氏之门者，曰：&quot;有心哉！击磬乎！&quot;荷，去声。磬，乐器。荷，担也。蒉，草器也。此荷蒉者，亦隐士也。圣人之心未尝忘天下，此人闻其磬声而知之，则亦非常人矣。既而曰：&quot;鄙哉！nn乎！莫己知也，斯己而已矣。深则厉，浅则揭。&quot;n，苦耕反。莫己之己，音纪，余音以。揭，起例反。nn，石声，亦专确之意。以衣涉水曰厉，摄衣涉水曰揭。此两句，卫风匏有苦叶之诗也。饥孔子人不知己而不止，不能适浅深之宜子曰：&quot;果哉！末之难矣。&quot;果哉，叹其果于忘世也。末，无也。圣人心同天地，视天下犹一家，中国犹一人，不能一日忘也。故闻荷蒉之言，而叹其果于忘世。且言人之出处，若但如此，则亦无所难矣。</p>
            <p>　　子张曰：&quot;书云：'高宗谅阴，三年不言。'何谓也？&quot;高宗，商王武丁也。谅阴，天子居丧之名，未详其义。子曰：&quot;何必高宗，古之人皆然。君薨，百官总己以听于冢宰三年。&quot;言君薨，则诸侯亦然。总己，谓总摄己职。冢宰，太宰也。百官听于冢宰，故君得以三年不言也。胡氏曰：&quot;位有贵贱，而生于父母无以异者。故三年之丧，自天子达。子张非疑此也，殆以为人君三年不言，则臣下无所禀令，祸乱或由以起也。孔子告以听于冢宰，则祸乱非所忧矣。&quot;</p>
            <p>　　子曰：&quot;上好礼，则民易使也。&quot;好、易，皆去声。谢氏曰&quot;礼达而分定，故民易使。&quot;</p>
            <p>　　子路问君子。子曰：&quot;修己以敬。&quot;曰：&quot;如斯而已乎？&quot;曰：&quot;修己以安人。&quot;曰：&quot;如斯而已乎？&quot;曰：&quot;修己以安百姓。修己以安百姓，尧舜其犹病诸！&quot;修己以敬，夫子之言至矣尽矣。而子路少之，故再以其充积之盛，自然及物者告之，无他道也。人者，对己而言。百姓，则尽乎人矣。尧舜犹病，言不可以有加于此。以抑子路，使反求诸近也。盖圣人之心无穷，世虽极治，然岂能必知四海之内，果无一物不得其所哉？故尧舜犹以安百姓为病。若曰吾治已足，则非所以为圣人矣。程子曰：&quot;君子修己以安百姓，笃恭而天下平。惟上下一于恭敬，则天地自位，万物自育，气无不和，而四灵毕至矣。此体信达顺之道，聪明睿知皆由是出，以此事天飨帝。&quot;</p>
            <p>　　原壤夷俟。子曰：&quot;幼而不孙弟，长而无述焉，老而不死，是为贼！&quot;以杖叩其胫。孙、弟，并去声。长，上声。叩，音口。胫，其定反。原壤，孔子之故人。母死而歌，盖老氏之流，自放于礼法之外者。夷，蹲踞也。俟，待也。言见孔子来而蹲踞以待之也。述，犹称也。贼者，害人之名。以其自幼至长，无一善状，而久生于世，徒足以败常乱俗，则是贼而已矣。胫，足骨也。孔子既责之，而因以所曳之杖，微击其胫，若使勿蹲踞然。</p>
            <p>　　阙党童子将命。或问之曰：&quot;益者与？&quot;与，平声。阙党，党名。童子，未冠者之称。将命，谓传宾主之言。或人疑此童子学有进益，故孔子使之传命以宠异之也。子曰：&quot;吾见其居于位也，见其与先生并行也。非求益者也，欲速成者也。&quot;礼，童子当隅坐随行。孔子言吾见此童子，不循此礼。非能求益，但欲速成尔。故使之给使令之役，观长少之序，习揖逊之容。盖所以抑而教之，非宠而异之也。</p>
          </td>
        </tr>
      </table>
      <p>&nbsp;</p>
      <table width="463" border="0" cellspacing="0" cellpadding="0" align="center">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='28.htm'>上一篇</a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='30.htm'>下一篇</a></div>
                </td>
              </tr>
            </table>
            <p align=center>□ 作者：孔子弟子
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
          </td>
        </tr>
      </table>
    </td>
  </tr>
</table>
<table border="0" cellpadding="0" cellspacing="0" width="776">
  <tr valign="top" align="right">
    <td><img src="bottom.jpg" width="152" height="58" border="0"></td>
  </tr>
</table>
</body>
</html>

