<html>
<head>
<title>卷十　子张第十九</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.jpg" topmargin="0" marginwidth="0" marginheight="0">
<table border="0" cellpadding="0" cellspacing="0" width="776">
  <tr valign="top"> 
    <td width="73"> 
      <table width="73" border="0" cellspacing="0" cellpadding="0" height="131" background="t1bg.gif">
        <tr> 
          <td width="42" rowspan="2">&nbsp;</td>
          <td height="18" width="31"></td>
        </tr>
        <tr>
          <td width="31" valign="top"></td>
        </tr>
      </table>
    </td>
    <td>
      <table width="703" border="0" cellspacing="0" cellpadding="0">
        <tr> 
          <td colspan="2"><img src="top1.jpg" width="517" height="71" border="0"></td>
        </tr>
        <tr align="center" valign="middle"> 
          <td colspan="2" height="60" background="t3bg.gif">
            <p align="center" class="h">卷十　子张第十九 </p>
          </td>
        </tr>
      </table>
    </td>
  </tr>
</table>
<table width="776" border="0" cellspacing="0" cellpadding="0">
  <tr>
    <td width="73" valign="top"> 
      <table border="0" cellpadding="0" cellspacing="0" background="t2bg.gif" height="132" width="73">
        <tr valign="top"> 
          <td rowspan="7" width="42">&nbsp;</td>
          <td width="31" height="22"></td>
        </tr>
        <tr valign="top"> 
          <td rowspan="6"><a href="31.htm"><img src="last.jpg" width="31" height="91" border="0"></a></td>
        </tr>
      </table>
      <table width="73" border="0" cellspacing="0" cellpadding="0" height="132">
        <tr>
          <td>&nbsp;</td>
          <td width="31"><a href="content.htm"><img src="return.jpg" width="31" height="91" border="0"></a></td>
        </tr>
      </table>
    </td>
    <td align="center" valign="top">
      <br>
      <table width="600" border="0" cellspacing="0" cellpadding="0" align="center">
        <tr> 
          <td>　　此篇皆记弟子之言，而子夏为多，子贡次之。盖孔门自颜子以下，颖悟莫若子贡；自曾子以下，笃实无若子夏。故特记之详焉。凡二十五章。
            <p>　　子张曰：&quot;士见危致命，见得思义，祭思敬，丧思哀，其可已矣。&quot;致命，谓委致其命，犹言授命也。四者立身之大节，一有不至，则余无足观。故言士能如此，则庶乎其可矣。</p>
            <p>　　子张曰：&quot;执德不弘，信道不笃，焉能为有？焉能为亡？&quot;焉，于虔反。亡，读作无，下同。有所得而守之太狭，则德孤；有所闻而信之不笃，则道废。焉能为有无，犹言不足为轻重。</p>
            <p>　　子夏之门人问交于子张。子张曰：&quot;子夏云何？&quot;对曰：&quot;子夏曰：'可者与之，其不可者拒之。'&quot;子张曰：&quot;异乎吾所闻：君子尊贤而容众，嘉善而矜不能。我之大贤与，于人何所不容？我之不贤与，人将拒我，如之何其拒人也？&quot;贤与之与，平声。子夏之言迫狭，子张讥之是也。但其所言亦有过高之病。盖大贤虽无所不容，然大故亦所当绝；不贤固不可以拒人，然损友亦所当远。学者不可不察。</p>
            <p>　　子夏曰：&quot;虽小道，必有可观者焉；致远恐泥，是以君子不为也。&quot;泥，去声。小道，如农圃医卜之属。泥，不通也。杨氏曰：&quot;百家众技，犹耳目鼻口，皆有所明而不能相通。非无可观也，致远则泥矣，故君子不为也。&quot;</p>
            <p>　　子夏曰：&quot;日知其所亡，月无忘其所能，可谓好学也已矣。&quot;亡，读作无。好，去声。○亡，无也。谓己之所未有。尹氏曰：&quot;好学者日新而不失。&quot;</p>
            <p>　　子夏曰：&quot;博学而笃志，切问而近思，仁在其中矣。&quot;四者皆学问思辨之事耳，未及乎力行而为仁也。然从事于此，则心不外驰，而所存自熟，故曰仁在其中矣。程子曰：&quot;博学而笃志，切问而近思，何以言仁在其中矣？学者要思得之。了此，便是彻上彻下之道。&quot;又曰：&quot;学不博则不能守约，志不笃则不能力行。切问近思在己者，则仁在其中矣。&quot;又曰：&quot;近思者以类而推。&quot;苏氏曰：&quot;博学而志不笃，则大而无成；泛问远思，则劳而无功。&quot;</p>
            <p>　　子夏曰：&quot;百工居肆以成其事，君子学以致其道。&quot;肆，谓官府造作之处。致，极也。工不居肆，则迁于异物而业不精。君子不学，则夺于外诱而志不笃。尹氏曰：&quot;学所以致其道也。百工居肆，必务成其事。君子之于学，可不知所务哉？&quot;愚按：二说相须，其义始备。</p>
            <p>　　子夏曰：&quot;小人之过也必文。&quot;文，去声。文，饰之也。小人惮于改过，而不惮于自欺，故必文以重其过。</p>
            <p>　　子夏曰：&quot;君子有三变：望之俨然，即之也温，听其言也厉。&quot;俨然者，貌之庄。温者，色之和。厉者，辞之确。程子曰：&quot;他人俨然则不温，温则不厉，惟孔子全之。&quot;谢氏曰：&quot;此非有意于变，盖并行而不相悖也，如良玉温润而栗然。&quot;</p>
            <p>　　子夏曰：&quot;君子信而后劳其民，未信则以为厉己也；信而后谏，未信则以为谤己也。&quot;信，谓诚意恻怛而人信之也。厉，犹病也。事上使下，皆必诚意交孚，而后可以有为。</p>
            <p>　　子夏曰：&quot;大德不u闲，小德出入可也。&quot;大德、小德，犹言大节、小节。闲，阑也，所以止物之出入。言人能先立乎其大者，则小节虽或未尽合理，亦无害也。吴氏曰：&quot;此章之言，不能无弊。学者详之。&quot;</p>
            <p>　　子游曰：&quot;子夏之门人小子，当洒扫、应对、进退，则可矣。抑末也，本之则无。如之何？&quot;洒，色卖反。扫，素报反。子游讥子夏弟子，于威仪容节之间则可矣。然此小学之末耳，推其本，如大学正心诚意之事，则无有。子夏闻之曰：&quot;噫！言游过矣！君子之道，孰先传焉？孰后倦焉？譬诸草木，区以别矣。君子之道，焉可诬也？有始有卒者，其惟圣人乎！&quot;别，必列反。焉，于虔反。倦，如诲人不倦之倦。区，犹类也。言君子之道，非以其末为先而传之，非以其本为后而倦教。但学者所至，自有浅深，如草木之有大小，其类固有别矣。若不量其浅深，不问其生熟，而概以高且远者强而语之，则是诬之而已。君子之道，岂可如此？若夫始终本末一以贯之，则惟圣人为然，岂可责之门人小子乎？程子曰：&quot;君子教人有序，先传以小者近者，而后教以大者远者。非先传以近小，而后不教以远大也。&quot;又曰：&quot;洒扫应对，便是形而上者，理无大小故也。故君子只在慎独。&quot;又曰：&quot;圣人之道，更无精粗。从洒扫应对，与精义入神贯通只一理。虽洒扫应对，只看所以然如何。&quot;又曰：&quot;凡物有本末，不可分本末为两段事。洒扫应对是其然，必有所以然。&quot;又曰：&quot;自洒扫应对上，便可到圣人事。&quot;愚按：程子第一条，说此章文意，最为详尽。其后四条，皆以明精粗本末。其分虽殊，而理则一。学者当循序而渐进，不可厌末而求本。盖与第一条之意，实相表里。非谓末即是本，但学其末而本便在此也。</p>
            <p>　　子夏曰：&quot;仕而优则学，学而优则仕。&quot;优，有余力也。仕与学理同而事异，故当其事者，必先有以尽其事，而后可及其余。然仕而学，则所以资其仕者益深；学而仕，则所以验其学者益广。</p>
            <p>　　子游曰：&quot;丧致乎哀而止。&quot;致极其哀，不尚文饰也。杨氏曰：&quot;'丧，与其易也宁戚'，不若礼不足而哀有余之意。&quot;愚按：&quot;而止&quot;二字，亦微有过于高远而简略细微之弊。学者详之。</p>
            <p>　　子游曰：&quot;吾友张也，为难能也。然而未仁。&quot;子张行过高，而少诚实恻怛之意。</p>
            <p>　　曾子曰：&quot;堂堂乎张也，难与并为仁矣。&quot;堂堂，容貌之盛。言其务外自高，不可辅而为仁，亦不能有以辅人之仁也。范氏曰&quot;子张外有余而内不足，故门人皆不与其为仁。子曰：'刚、毅、木、讷近仁。'宁外不足而内有余，庶可以为仁矣。&quot;</p>
            <p>　　曾子曰：&quot;吾闻诸夫子：人未有自致者也，必也亲丧乎！&quot;致，尽其极也。盖人之真情所不能自已者。尹氏曰：&quot;亲丧固所自尽也，于此不用其诚，恶乎用其诚。&quot;</p>
            <p>　　曾子曰：&quot;吾闻诸夫子：孟庄子之孝也，其它可能也；其不改父之臣，与父之政，是难能也。&quot;孟庄子，鲁大夫，名速。其父献子，名蔑。献子有贤德，而庄子能用其臣，守其政。故其它孝行虽有可称，而皆不若此事之为难。</p>
            <p>　　孟氏使阳肤为士师，问于曾子。曾子曰：&quot;上失其道，民散久矣。如得其情，则哀矜而勿喜。&quot;阳肤，曾子弟子。民散，谓情义乖离，不相维系。谢氏曰：&quot;民之散也，以使之无道，教之无素。故其犯法也，非迫于不得已，则陷于不知也。故得其情，则哀矜而勿喜。&quot;</p>
            <p>　　子贡曰：&quot;纣之不善，不如是之甚也。是以君子恶居下流，天下之恶皆归焉。&quot;恶居之恶，去声。下流，地形卑下之处，众流之所归。喻人身有污贱之实，亦恶名之所聚也。子贡言此，欲人常自警省，不可一置其身于不善之地。非谓纣本无罪，而虚被恶名也。</p>
            <p>　　子贡曰：&quot;君子之过也，如日月之食焉：过也，人皆见之；更也，人皆仰之。&quot;更，平声。</p>
            <p>　　卫公孙朝问于子贡曰：&quot;仲尼焉学？&quot;朝，音潮。焉，于虔反。公孙朝，卫大夫。子贡曰：&quot;文武之道，未坠于地，在人。贤者识其大者，不贤者识其小者，莫不有文武之道焉。夫子焉不学？而亦何常师之有？&quot;识，音志。下焉字，于虔反。文武之道，谓文王、武王之谟训功烈，与凡周之礼乐文章皆是也。在人，言人有能记之者。识，记也。</p>
            <p>　　叔孙武叔语大夫于朝，曰：&quot;子贡贤于仲尼。&quot;语，去声。朝，音潮。武叔，鲁大夫，名州仇。子服景伯以告子贡。子贡曰：&quot;譬之宫墙，赐之墙也及肩，窥见室家之好。墙卑室浅。夫子之墙数仞，不得其门而入，不见宗庙之美，百官之富。七尺曰仞。不入其门，则不见其中之所有，言墙高而宫广也。得其门者或寡矣。夫子之云，不亦宜乎！&quot;此夫子，指武叔。</p>
            <p>　　叔孙武叔毁仲尼。子贡曰：&quot;无以为也，仲尼不可毁也。他人之贤者，丘陵也，犹可u也；仲尼，日月也，无得而u焉。人虽欲自绝，其何伤于日月乎？多见其不知量也！&quot;量，去声。无以为，犹言无用为此。土高曰丘，大阜曰陵。日月，u其至高。自绝，谓以谤毁自绝于孔子。多，与只同，适也。不知量，谓不自知其分量。</p>
            <p>　　陈子禽谓子贡曰：&quot;子为恭也，仲尼岂贤于子乎？&quot;为恭，谓为恭敬推逊其师也。子贡曰：&quot;君子一言以为知，一言以为不知，言不可不慎也。知，去声。责子禽不谨言。夫子之不可及也，犹天之不可阶而升也。阶，梯也。大可为也，化不可为也，故曰不可阶而升。夫子之得邦家者，所谓立之斯立，道之斯行，绥之斯来，动之斯和。其生也荣，其死也哀，如之何其可及也。&quot;道，去声。立之，谓植其生也。道，引也，谓教之也。行，从也。绥，安也。来，归附也。动，谓鼓舞之也。和，所谓于变时雍。言其感应之妙，神速如此。荣，谓莫不尊亲。哀，则如丧考妣。程子曰：&quot;此圣人之神化，上下与天地同流者也。&quot;谢氏曰：&quot;观子贡称圣人语，乃知晚年进德，盖极于高远也。夫子之得邦家者，其鼓舞群动，捷于桴鼓影响。人虽见其变化，而莫窥其所以变化也。盖不离于圣，而有不可知者存焉，此殆难以思勉及也。&quot;<br>
              尧曰第二十</p>
            <p><br>
              　　凡三章。</p>
            <p>　　尧曰：&quot;咨！尔舜！天之历数在尔躬。允执其中。四海困穷，天禄永终。&quot;此尧命舜，而禅以帝位之辞。咨，嗟叹声。历数，帝王相继之次第，犹岁时气节之先后也。允，信也。中者，无过不及之名。四海之人困穷，则君禄亦永绝矣，戒之也。舜亦以命禹。舜后逊位于禹，亦以此辞命之。今见于虞书大禹谟，比此加详。曰：&quot;予小子履，敢用玄牡，敢昭告于皇皇后帝：有罪不敢赦。帝臣不蔽，简在帝心。朕躬有罪，无以万方；万方有罪，罪在朕躬。&quot;此引商书汤诰之辞。盖汤既放桀而告诸侯也。与书文大同小异。曰上当有汤字。履，盖汤名。用玄牡，夏尚黑，未变其礼也。简，阅也。言桀有罪，己不敢赦。而天下贤人，皆上帝之臣，己不敢蔽。简在帝心，惟帝所命。此述其初请命而伐桀之辞也。又言君有罪非民所致，民有罪实君所为，见其厚于责己薄于责人之意。此其告诸侯之辞也。周有大赉，善人是富。赉，来代反。此以下述武王事。赉，予也。武王克商，大赉于四海。见周书武成篇。此言其所富者，皆善人也。诗序云&quot;赉所以锡予善人&quot;，盖本于此。&quot;虽有周亲，不如仁人。百姓有过，在予一人。&quot;此周书太誓之辞。孔氏曰：&quot;周，至也。言纣至亲虽多，不如周家之多仁人。&quot;谨权量，审法度，修废官，四方之政行焉。权，称锤也。量，斗斛也。法度，礼乐制度皆是也。兴灭国，继绝世，举逸民，天下之民归心焉。兴灭继绝，谓封黄帝、尧、舜、夏、商之后。举逸民，谓释箕子之囚，复商容之位。三者皆人心之所欲也。所重：民、食、丧、祭。武成曰：&quot;重民五教，惟食丧祭。&quot;宽则得众，信则民任焉，敏则有功，公则说。说，音悦。此于武王之事无所见，恐或泛言帝王之道也。杨氏曰：&quot;论语之书，皆圣人微言，而其徒传守之，以明斯道者也。故于终篇，具载尧舜咨命之言，汤武誓师之意，与夫施诸政事者。以明圣学之所传者，一于是而已。所以着明二十篇之大旨也。孟子于终篇，亦历叙尧、舜、汤、文、孔子相承之次，皆此意也。&quot;</p>
            <p>　　子张问于孔子曰：&quot;何如斯可以从政矣？&quot;子曰：&quot;尊五美，屏四恶，斯可以从政矣。&quot;子张曰：&quot;何谓五美？&quot;子曰：&quot;君子惠而不费，劳而不怨，欲而不贪，泰而不骄，威而不猛。&quot;费，芳味反。子张曰：&quot;何谓惠而不费？&quot;子曰：&quot;因民之所利而利之，斯不亦惠而不费乎？择可劳而劳之，又谁怨？欲仁而得仁，又焉贪？君子无众寡，无小大，无敢慢，斯不亦泰而不骄乎？君子正其衣冠，尊其瞻视，俨然人望而畏之，斯不亦威而不猛乎？&quot;焉，于虔反子张曰：&quot;何谓四恶？&quot;子曰：&quot;不教而杀谓之虐；不戒视成谓之暴；慢令致期谓之贼；犹之与人也，出纳之吝，谓之有司。&quot;出，去声。虐，谓残酷不仁。暴，谓卒遽无渐。致期，刻期也。贼者，切害之意。缓于前而急于后，以误其民，而必刑之，是贼害之也。犹之，犹言均之也。均之以物与人，而于其出纳之际，乃或吝而不果。则是有司之事，而非为政之体。所与虽多，人亦不怀其惠矣。项羽使人，有功当封，刻印\，忍弗能予，卒以取败，亦其验也。尹氏曰：&quot;告问政者多矣，未有如此之备者也。故记之以继帝王之治，则夫子之为政可知也。&quot;</p>
            <p>　　子曰：&quot;不知命，无以为君子也。程子曰：&quot;知命者，知有命而信之也。人不知命，则见害必避，见利必趋，何以为君子？&quot;不知礼，无以立也。不知礼，则耳目无所加，手足无所措。不知言，无以知人也。&quot;言之得失，可以知人之邪正。尹氏曰：&quot;知斯三者，则君子之事备矣。弟子记此以终篇，得无意乎？学者少而读之，老而不知一言为可用，不几于侮圣言者乎？夫子之罪人也，可不念哉？&quot;</p>
          </td>
        </tr>
      </table>
      <p>&nbsp;</p>
      <table width="463" border="0" cellspacing="0" cellpadding="0" align="center">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='31.htm'>上一篇</a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"></div>
                </td>
              </tr>
            </table>
            <p align=center>□ 作者：孔子弟子
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
          </td>
        </tr>
      </table>
    </td>
  </tr>
</table>
<table border="0" cellpadding="0" cellspacing="0" width="776">
  <tr valign="top" align="right">
    <td><img src="bottom.jpg" width="152" height="58" border="0"></td>
  </tr>
</table>
</body>
</html>

