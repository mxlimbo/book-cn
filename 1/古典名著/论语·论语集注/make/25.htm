<html>
<head>
<title>卷三　公冶长第五</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.jpg" topmargin="0" marginwidth="0" marginheight="0">
<table border="0" cellpadding="0" cellspacing="0" width="776">
  <tr valign="top"> 
    <td width="73"> 
      <table width="73" border="0" cellspacing="0" cellpadding="0" height="131" background="t1bg.gif">
        <tr> 
          <td width="42" rowspan="2">&nbsp;</td>
          <td height="18" width="31"></td>
        </tr>
        <tr>
          <td width="31" valign="top"><a href="26.htm"><img src="next.gif" width="31" height="91" border="0"></a></td>
        </tr>
      </table>
    </td>
    <td>
      <table width="703" border="0" cellspacing="0" cellpadding="0">
        <tr> 
          <td colspan="2"><img src="top1.jpg" width="517" height="71" border="0"></td>
        </tr>
        <tr align="center" valign="middle"> 
          <td colspan="2" height="60" background="t3bg.gif">
            <p align="center" class="h">卷三　公冶长第五 </p>
          </td>
        </tr>
      </table>
    </td>
  </tr>
</table>
<table width="776" border="0" cellspacing="0" cellpadding="0">
  <tr>
    <td width="73" valign="top"> 
      <table border="0" cellpadding="0" cellspacing="0" background="t2bg.gif" height="132" width="73">
        <tr valign="top"> 
          <td rowspan="7" width="42">&nbsp;</td>
          <td width="31" height="22"></td>
        </tr>
        <tr valign="top"> 
          <td rowspan="6"><a href="24.htm"><img src="last.jpg" width="31" height="91" border="0"></a></td>
        </tr>
      </table>
      <table width="73" border="0" cellspacing="0" cellpadding="0" height="132">
        <tr>
          <td>&nbsp;</td>
          <td width="31"><a href="content.htm"><img src="return.jpg" width="31" height="91" border="0"></a></td>
        </tr>
      </table>
    </td>
    <td align="center" valign="top">
      <br>
      <table width="600" border="0" cellspacing="0" cellpadding="0" align="center">
        <tr> 
          <td>　　此篇皆论古今人物贤否得失，盖格物穷理之一端也。凡二十七章。胡氏以为疑多子贡之徒所记云。
            <p>　　子谓公冶长，&quot;可妻也。虽在缧绁之中，非其罪也&quot;。以其子妻之。妻，去声，下同。缧，力追反。绁，息列反。公冶长，孔子弟子。妻，为之妻也。缧，黑索也。绁，挛也。古者狱中以黑索拘挛罪人。长之为人无所考，而夫子称其可妻，其必有以取之矣。又言其人虽尝陷于缧绁之中，而非其罪，则固无害于可妻也。夫有罪无罪，在我而已，岂以自外至者为荣辱哉？子谓南容，&quot;邦有道，不废；邦无道，免于刑戮&quot;。以其兄之子妻之。南容，孔子弟子，居南宫。名绦，又名适。字子容，谥敬叔。孟懿子之兄也。不废，言必见用也。以其谨于言行，故能见用于治朝，免祸于乱世也。事又见第十一篇。或曰：&quot;公冶长之贤不及南容，故圣人以其子妻长，而以兄子妻容，盖厚于兄而薄于己也。&quot;程子曰：&quot;此以己之私心窥圣人也。凡人避嫌者，皆内不足也，圣人自至公，何避嫌之有？况嫁女必量其才而求配，尤不当有所避也。若孔子之事，则其年之长幼、时之先后皆不可知，惟以为避嫌则大不可。避嫌之事，贤者且不为，况圣人乎？&quot;</p>
            <p>　　子谓子贱，&quot;君子哉若人！鲁无君子者，斯焉取斯&quot;？焉，于虔反。子贱，孔子弟子，姓宓，名不齐。上斯斯此人，下斯斯此德。子贱盖能尊贤取友以成其德者。故夫子既叹其贤，而又言若鲁无君子，则此人何所取以成此德乎？因以见鲁之多贤也。苏氏曰：&quot;称人之善，必本其父兄师友，厚之至也。&quot;</p>
            <p>　　子贡问曰：&quot;赐也何如？&quot;子曰：&quot;女器也。&quot;曰：&quot;何器也？&quot;曰：&quot;瑚琏也。&quot;女，音汝。瑚，音胡。琏，力展反。器者，有用之成材。夏曰瑚，商曰琏，周曰簋，皆宗庙盛黍稷之器而饰以玉，器之贵重而华美者也。子贡见孔子以君子许子贱，故以己为问，而孔子告之以此。然则子贡虽未至于不器，其亦器之贵者欤？</p>
            <p>　　或曰：&quot;雍也仁而不佞。&quot;雍，孔子弟子，姓冉，字仲弓。佞，口才也。仲弓为人重厚简默，而时人以佞为贤，故美其优于德，而病其短于才也。子曰：&quot;焉用佞？御人以口给，屡憎于人。不知其仁，焉用佞？&quot;焉，于虔反。御，当也，犹应答也。给，辨也。憎，恶也。言何用佞乎？佞人所以应答人者，但以口取辨而无情实，徒多为人所憎恶尔。我虽未知仲弓之仁，然其不佞乃所以为贤，不足以为病也。再言焉用佞，所以深晓之。或疑仲弓之贤而夫子不许其仁，何也？曰：仁道至大，非全体而不息者，不足以当之。如颜子亚圣，犹不能无违于三月之后；况仲弓虽贤，未及颜子，圣人固不得而轻许之也。&quot;</p>
            <p>　　子使漆雕开仕。对曰：&quot;吾斯之未能信。&quot;子说。说，音悦。漆雕开，孔子弟子，字子若。斯，指此理而言。信，谓真知其如此，而无毫发之疑也。开自言未能如此，未可以治人，故夫子说其笃志。程子曰：&quot;漆雕开已见大意，故夫子说之。&quot;又曰：&quot;古人见道分明，故其言如此。&quot;谢氏曰：&quot;开之学无可考。然圣人使之仕，必其材可以仕矣。至于心术之微，则一毫不自得，不害其为未信。此圣人所不能知，而开自知之。其材可以仕，而其器不安于小成，他日所就，其可量乎？夫子所以说之也。&quot;</p>
            <p>　　子曰：&quot;道不行，乘桴浮于海。从我者其由与？&quot;子路闻之喜。子曰：&quot;由也好勇过我，无所取材。&quot;桴，音孚。从、好，并去声。与，平声。材，与裁同，古字借用。桴，筏也。程子曰：&quot;浮海之叹，伤天下之无贤君也。子路勇于义，故谓其能从己，皆假设之言耳。子路以为实然，而喜夫子之与己，故夫子美其勇，而讥其不能裁度事理，以适于义也。&quot;</p>
            <p>　　孟武伯问：&quot;子路仁乎？&quot;子曰：&quot;不知也。&quot;子路之于仁，盖日月至焉者。或在或亡，不能必其有无，故以不知告之。又问。子曰：&quot;由也，千乘之国，可使治其赋也，不知其仁也。&quot;乘，去声。赋，兵也。古者以田赋出兵，故谓兵为赋，春秋传所谓&quot;悉索敝赋&quot;是也。言子路之才，可见者如此，仁则不能知也。&quot;求也何如？&quot;子曰：&quot;求也，千室之邑，百乘之家，可使为之宰也，不知其仁也。&quot;千室，大邑。百乘，卿大夫之家。宰，邑长家臣之通号。&quot;赤也何如？&quot;子曰：&quot;赤也，束带立于朝，可使与宾客言也，不知其仁也。&quot;朝，音潮。赤，孔子弟子，姓公西，字子华。</p>
            <p>　　子谓子贡曰：&quot;女与回也孰愈？&quot;女，音汝，下同。愈，胜也。对曰：&quot;赐也何敢望回。回也闻一以知十，赐也闻一以知二。&quot;一，数之始。十，数之终。二者，一之对也。颜子明睿所照，即始而见终；子贡推测而知，因此而识彼。&quot;无所不悦，告往知来&quot;，是其验矣。子曰：&quot;弗如也！吾与女弗如也。&quot;与，许也。胡氏曰：&quot;子贡方人，夫子既语以不暇，又问其与回孰愈，以观其自知之如何。闻一知十，上知之资，生知之亚也。闻一知二，中人以上之资，学而知之之才也。子贡平日以己方回，见其不可企及，故喻之如此。夫子以其自知之明，而又不难于自屈，故既然之，又重许之。此其所以终闻性与天道，不特闻一知二而已也。&quot;</p>
            <p>　　宰予昼寝。子曰：&quot;朽木不可雕也，粪土之墙不可g也，于予与何诛。&quot;朽，许久反。g，音污。与，平声，下同。昼寝，谓当昼而寐。朽，腐也。雕，刻画也。g，镘也。言其志气昏惰，教无所施也。与，语辞。诛，责也。言不足责，乃所以深责之。子曰：&quot;始吾于人也，听其言而信其行；今吾于人也，听其言而观其行。于予与改是。&quot;行，去声。宰予能言而行不逮，故孔子自言于予之事而改此失，亦以重警之也。胡氏曰：&quot;'子曰'疑衍文，不然，则非一日之言也。&quot;范氏曰：&quot;君子之于学，惟日孜孜，毙而后已，惟恐其不及也。宰予昼寝，自弃孰甚焉，故夫子责之。&quot;胡氏曰：&quot;宰予不能以志帅气，居然而倦。是宴安之气胜，儆戒之志惰也。古之圣贤未尝不以懈惰荒宁为惧，勤励不息自强，此孔子所以深责宰予也。听言观行，圣人不待是而后能，亦非缘此而尽疑学者。特因此立教，以警群弟子，使谨于言而敏于行耳。&quot;</p>
            <p>　　子曰：&quot;吾未见刚者。&quot;或对曰：&quot;申枨。&quot;子曰：&quot;枨也欲，焉得刚？&quot;焉，于虔反。刚，坚强不屈之意，最人所难能者，故夫子叹其未见。申枨，弟子姓名。欲，多嗜欲也。多嗜欲，则不得为刚矣。程子曰：&quot;人有欲则无刚，刚则不屈于欲。&quot;谢氏曰：&quot;刚与欲正相反。能胜物之谓刚，故常伸于万物之上；为物R之谓欲，故常屈于万物之下。自古有志者少，无志者多，宜夫子之未见也。枨之欲不可知，其为人得非悻悻自好者乎？故或者疑以为刚，然不知此其所以为欲尔。&quot;</p>
            <p>　　子贡曰：&quot;我不欲人之加诸我也，吾亦欲无加诸人。&quot;子曰：&quot;赐也，非尔所及也。&quot;子贡言我所不欲人加于我之事，我亦不欲以此加之于人。此仁者之事，不待勉强，故夫子以为非子贡所及。程子曰：&quot;我不欲人之加诸我，吾亦欲无加诸人，仁也；施诸己而不愿，亦勿施于人，恕也。恕则子贡或能勉之，仁则非所及矣。&quot;愚谓无者自然而然，勿者禁止之谓，此所以为仁恕之别。</p>
            <p>　　子贡曰：&quot;夫子之文章，可得而闻也；夫子之言性与天道，不可得而闻也。&quot;文章，德之见乎外者，威仪文辞皆是也。性者，人所受之天理；天道者，天理自然之本体，其实一理也。言夫子之文章，日见乎外，固学者所共闻；至于性与天道，则夫子罕言之，而学者有不得闻者。盖圣门教不躐等，子贡至是始得闻之，而叹其美也。程子曰：&quot;此子贡闻夫子之至论而叹美之言也。&quot;</p>
            <p>　　子路有闻，未之能行，唯恐有闻。前所闻者既未及行，故恐复有所闻而行之不给也。范氏曰：&quot;子路闻善，勇于必行，门人自以为弗及也，故着之。若子路，可谓能用其勇矣。&quot;</p>
            <p>　　子贡问曰：&quot;孔文子何以谓之文也？&quot;子曰：&quot;敏而好学，不耻下问，是以谓之文也。&quot;好，去声。孔文子，卫大夫，名圉。凡人性敏者多不好学，位高者多耻下问。故谥法有以&quot;勤学好问&quot;为文者，盖亦人所难也。孔圉得谥为文，以此而已。苏氏曰：&quot;孔文子使太叔疾出其妻而妻之。疾通于初妻之娣，文子怒，将攻之。访于仲尼，仲尼不对，命驾而行。疾奔宋，文子使疾弟遗室孔。其为人如此而谥曰文，此子贡之所以疑而问也。孔子不没其善，言能如此，亦足以为文矣，非经天纬地之文也。&quot;</p>
            <p>　　子谓子产，&quot;有君子之道四焉：其行己也恭，其事上也敬，其养民也惠，其使民也义。&quot;子产，郑大夫公孙侨。恭，谦逊也。敬，谨恪也。惠，爱利也。使民义，如都鄙有章、上下有服、田有封洫、庐井有伍之类。吴氏曰：&quot;数其事而责之者，其所善者多也，臧文仲不仁者三、不知者三是也。数其事而称之者，犹有所未至也，子产有君子之道四焉是也。今或以一言盖一人、一事盖一时，皆非也。&quot;</p>
            <p>　　子曰：&quot;晏平仲善与人交，久而敬之。&quot;晏平仲，齐大夫，名婴。程子曰：&quot;人交久则敬衰，久而能敬，所以为善。&quot;</p>
            <p>　　子曰：&quot;臧文仲居蔡，山节藻z，何如其知也？&quot;z，章悦反。知，去声。臧文仲，鲁大夫臧孙氏，名辰。居，犹藏也。蔡，大龟也。节，柱头斗硪病Ｔ澹水草名。z，梁上短柱也。盖为藏龟之室，而刻山于节、画藻于z也。当时以文仲为知，孔子言其不务民义，而谄渎鬼神如此，安得为知？春秋传所谓作虚器，即此事也。张子曰：&quot;山节藻z为藏龟之室，祀爰居之义，同归于不知宜矣。&quot;</p>
            <p>　　子张问曰：&quot;令尹子文三仕为令尹，无喜色；三已之，无愠色。旧令尹之政，必以告新令尹。何如？&quot;子曰：&quot;忠矣。&quot;曰：&quot;仁矣乎？&quot;曰：&quot;未知，焉得仁？&quot;知，如字。焉，于虔反。令尹，官名，楚上卿执政者也。子文，姓斗，名谷于菟。其为人也，喜怒不形，物我无闲，知有其国而不知有其身，其忠盛矣，故子张疑其仁。然其所以三仕三已而告新令尹者，未知其皆出于天理而无人欲之私也，是以夫子但许其忠，而未许其仁也。&quot;崔子s齐君，陈文子有马十乘，弃而违之。至于他邦，则曰：'犹吾大夫崔子也。'违之。之一邦，则又曰：'犹吾大夫崔子也。'违之。何如？&quot;子曰：&quot;清矣。&quot;曰：&quot;仁矣乎？&quot;曰：&quot;未知。焉得仁？&quot;乘，去声。崔子，齐大夫，名杼。齐君，庄公，名光。陈文子，亦齐大夫，名须无。十乘，四十匹也。违，去也。文子洁身去乱，可谓清矣，然未知其心果见义理之当然，而能脱然无所累乎？抑不得已于利害之私，而犹未免于怨悔也。故夫子特许其清，而不许其仁。愚闻之师曰：&quot;当理而无私心，则仁矣。今以是而观二子之事，虽其制行之高若不可及，然皆未有以见其必当于理，而真无私心也。子张未识仁体，而悦于苟难，遂以小者信其大者，夫子之不许也宜哉。&quot;读者于此，更以上章&quot;不知其仁&quot;、后篇&quot;仁则吾不知&quot;之语沼肴仁夷齐之事观之，则彼此交尽，而仁之为义可识矣。今以他书考之，子文之相楚，所谋者无非僭王猾夏之事。文子之仕齐，既失正君讨贼之义，又不数岁而复反于齐焉，则其不仁亦可见矣。</p>
            <p>　　季文子三思而后行。子闻之，曰：&quot;再，斯可矣。&quot;三，去声。季文子，鲁大夫，名行父。每事必三思而后行，若使晋而求遭丧之礼以行，亦其一事也。斯，语辞。程子曰：&quot;为恶之人，未尝知有思，有思则为善矣。然至于再则已审，三则私意起而反惑矣，故夫子讥之。&quot;愚按：季文子虑事如此，可谓详审，而宜无过举矣。而宣公篡立，文子乃不能讨，反为之使齐而纳赂焉，岂非程子所谓私意起而反惑之验欤？是以君子务穷理而贵果断，不徒多思之为尚。</p>
            <p>　　子曰：&quot;宁武子邦有道则知，邦无道则愚。其知可及也，其愚不可及也。&quot;知，去声。○宁武子，卫大夫，名俞。按春秋传，武子仕卫，当文公、成公之时。文公有道，而武子无事可见，此其知之可及也。成公无道，至于失国，而武子周旋其闲，尽心竭力，不避艰险。凡其所处，皆智巧之士所深避而不肯为者，而能卒保其身以济其君，此其愚之不可及也。程子曰：&quot;邦无道能沈晦以免患，故曰不可及也。亦有不当愚者，比干是也。&quot;</p>
            <p>　　子在陈曰：&quot;归与！归与！吾党之小子狂简，斐然成章，不知所以裁之。&quot;与，平声。斐，音匪。此孔子周流四方，道不行而思归之叹也。吾党小子，指门人之在鲁者。狂简，志大而略于事也。斐，文貌。成章，言其文理成就，有可观者。裁，割正也。夫子初心，欲行其道于天下，至是而知其终不用也。于是始欲成就后学，以传道于来世。又不得中行之士而思其次，以为狂士志意高远，犹或可与进于道也。但恐其过中失正，而或陷于异端耳，故欲归而裁之也。</p>
            <p>　　子曰：&quot;伯夷、叔齐不念旧恶，怨是用希。&quot;伯夷、叔齐，孤竹君之二子。孟子称其&quot;不立于恶人之朝，不与恶人言。与乡人立，其冠不正，望望然去之，若将浼焉。&quot;其介如此，宜若无所容矣，然其所恶之人，能改即止，故人亦不甚怨之也。○程子曰：&quot;不念旧恶，此清者之量。&quot;又曰：&quot;二子之心，非夫子孰能知之？&quot;</p>
            <p>　　子曰：&quot;孰谓微生高直？或乞醯焉，乞诸其邻而与之。&quot;醯，呼西反。微生姓，高名，鲁人，素有直名者。醯，醋也。人来乞时，其家无有，故乞诸邻家以与之。夫子言此，讥其曲意殉物，掠美市恩，不得为直也。程子曰：&quot;微生高所枉虽小，害直为大。&quot;范氏曰&quot;是曰是、非曰非、有谓有、无谓无，曰直。圣人观人于其一介之取予，而千驷万钟从可知焉。故以微事断之，所以教人不可不谨也。&quot;</p>
            <p>　　子曰：&quot;巧言、令色、足恭，左丘明耻之，丘亦耻之。匿怨而友其人，左丘明耻之，丘亦耻之。&quot;足，将树反。足，过也。程子曰：&quot;左丘明，古之闻人也。&quot;谢氏曰：&quot;二者之可耻，有甚于穿窬也。左丘明耻之，其所养可知矣。夫子自言'丘亦耻之'，盖窃比老、彭之意。又以深戒学者，使察乎此而立心以直也。&quot;</p>
            <p>　　颜渊、季路侍。子曰：&quot;盍各言尔志？&quot;盍，音合。盍，何不也。子路曰：&quot;愿车马、衣轻裘，与朋友共。敝之而无憾。&quot;衣，去声。衣，服之也。裘，皮服。敝，坏也。憾，恨也。颜渊曰：&quot;愿无伐善，无施劳。&quot;伐，夸也。善，谓有能。施，亦张大之意。劳，谓有功，易曰&quot;劳而不伐&quot;是也。或曰：&quot;劳，劳事也。劳事非己所欲，故亦不欲施之于人。&quot;亦通。子路曰：&quot;愿闻子之志。&quot;子曰：&quot;老者安之，朋友信之，少者怀之。&quot;老者养之以安，朋友与之以信，少者怀之以恩。一说：安之，安我也；信之，信我也；怀之，怀我也。亦通。程子曰：&quot;夫子安仁，颜渊不违仁，子路求仁。&quot;又曰：&quot;子路、颜渊、孔子之志，皆与物共者也，但有小大之差尔。&quot;又曰&quot;子路勇于义者，观其志，岂可以势利拘之哉？亚于浴沂者也。颜子不自私己，故无伐善；知同于人，故无施劳。其志可谓大矣，然未免出于有意也。至于夫子，则如天地之化工，付与万物而己不劳焉，此圣人之所为也。今夫羁{以御马而不以制牛，人皆知羁{之作在乎人，而不知羁{之生由于马，圣人之化，亦犹是也。先观二子之言，后观圣人之言，分明天地气象。凡看论语，非但欲理会文字，须要识得圣贤气象。&quot;</p>
            <p>　　子曰：&quot;已矣乎！吾未见能见其过而内自讼者也。&quot;已矣乎者，恐其终不得见而叹之也。内自讼者。口不言而心自咎也。人有过而能自知者鲜矣，知过而能内自讼者为尤鲜。能内自讼，则其悔悟深切而能改必矣。夫子自恐终不得见而叹之，其警学者深矣。</p>
            <p>　　子曰：&quot;十室之邑，必有忠信如丘者焉，不如丘之好学也。&quot;焉，如字，属上句。好，去声。十室，小邑也。忠信如圣人，生质之美者也。夫子生知而未尝不好学，故言此以勉人。言美质易得，至道难闻，学之至则可以为圣人，不学则不免为乡人而已。可不勉哉？<br>
              雍也第六　凡二十八章。</p>
            <p><br>
              　　篇内第十四章以前，大意与前篇同。</p>
            <p>　　子曰：&quot;雍也可使南面。&quot;南面者，人君听治之位。言仲弓宽洪简重，有人君之度也。仲弓问子桑伯子，子曰：&quot;可也简。&quot;子桑伯子，鲁人，胡氏以为疑即庄周所称子桑户者是也。仲弓以夫子许己南面，故问伯子如何。可者，仅可而有所未尽之辞。简者，不烦之谓。①仲弓曰：&quot;居敬而行简，以临其民，不亦可乎？居简而行简，无乃大简乎？&quot;大，音泰。言自处以敬，则中有主而自治严，如是而行简以临民，则事不烦而民不扰，所以为可。若先自处以简，则中无主而自治疏矣，而所行又简，岂不失之太简，而无法度之可守乎？家语记伯子不衣冠而处，夫子讥其欲同人道于牛马。然则伯子盖太简者，而仲弓疑夫子之过许与？子曰：&quot;雍之言然。&quot;仲弓盖未喻夫子可字之意，而其所言之理，有默契焉者，故夫子然之。程子曰&quot;子桑伯子之简，虽可取而未尽善，故夫子云可也。仲弓因言内主于敬而简，则为要直；内存乎简而简，则为疏略，可谓得其旨矣。&quot;又曰：&quot;居敬则心中无物，故所行自简；居简则先有心于简，而多一简字矣，故曰太简。&quot;</p>
            <p>　　①&quot;谓&quot;字，据文义及各本补。</p>
            <p>　　哀公问：&quot;弟子孰为好学？&quot;孔子对曰：&quot;有颜回者好学，不迁怒，不贰过。不幸短命死矣！今也则亡，未闻好学者也。&quot;好，去声。亡，与无同。迁，移也。贰，复也。怒于甲者，不移于乙；过于前者，不复于后。颜子克己之功至于如此，可谓真好学矣。短命者，颜子三十二而卒也。既云今也则亡，又言未闻好学者，盖深惜之，又以见真好学者之难得也。程子曰：&quot;颜子之怒，在物不在己，故不迁。有不善未尝不知，知之未尝复行，不贰过也。&quot;又曰：&quot;喜怒在事，则理之当喜怒者也，不在血气则不迁。若舜之诛四凶也，可怒在彼，己何与焉。如鉴之照物，妍媸在彼，随物应之而已，何迁之有？&quot;又曰：&quot;如颜子地位，岂有不善？所谓不善，只是微有差失。u差失便能知之，u知之便更不萌作。&quot;张子曰：&quot;慊于己者，不使萌于再。&quot;或曰：&quot;诗书六艺，七十子非不习而通也，而夫子独称颜子为好学。颜子之所好，果何学欤？&quot;程子曰：&quot;学以至乎圣人之道也。&quot;&quot;学之道奈何？&quot;曰：&quot;天地储精，得五行之秀者为人。其本也真而静。其未发也五性具焉，曰仁、义、礼、智、信。形既生矣，外物触其形而动于中矣。其中动而七情出焉，曰喜、怒、哀、惧、爱、恶、欲。情既炽而益荡，其性凿矣。故学者约其情使合于中，正其心，养其性而已。然必先明诸心，知所往，然后力行以求至焉。若颜子之非礼勿视、听、言、动，不迁怒贰过者，则其好之笃而学之得其道也。然其未至于圣人者，守之也，非化之也。假之以年，则不日而化矣。今人乃谓圣本生知，非学可至，而所以为学者，不过记诵文辞之间，其亦异乎颜子之学矣。&quot;</p>
            <p>　　子华使于齐，冉子为其母请粟。子曰：&quot;与之釜。&quot;请益。曰：&quot;与之庾。&quot;冉子与之粟五秉。使、为，并去声。子华，公西赤也。使，为孔子使也。釜，六斗四升。庾，十六斗。秉，十六斛。子曰：&quot;赤之适齐也，乘肥马，衣轻裘。吾闻之也，君子周急不继富。&quot;衣，去声。乘肥马、衣轻裘，言其富也。急，穷迫也。周者，补不足。继者，续有余。原思为之宰，与之粟九百，辞。原思，孔子弟子，名宪。孔子为鲁司寇时，以思为宰。粟，宰之禄也。九百不言其量，不可考。子曰：&quot;毋！以与尔邻里乡党乎！&quot;毋，禁止辞。五家为邻，二十五家为里，万二千五百家为乡，五百家为党。言常禄不当辞，有余自可推之以周贫乏，盖邻、里、乡、党有相周之义。程子曰：&quot;夫子之使子华，子华之为夫子使，义也。而冉子乃为之请，圣人宽容，不欲直拒人。故与之少，所以示不当与也。请益而与之亦少，所以示不当益也。求未达而自与之多，则己过矣，故夫子非之。盖赤苟至乏，则夫子必自周之，不待请矣。原思为宰，则有常禄。思辞其多，故又教以分诸邻里之贫者，盖亦莫非义也。&quot;张子曰：&quot;于斯二者，可见圣人之用财矣。&quot;</p>
            <p>　　子谓仲弓曰：&quot;犁牛之子U且角，虽欲勿用，山川其舍诸？&quot;犁，利之反。U，息营反。舍，上声。犁，杂文。U，赤色。周人尚赤，牲用U。角，角周正，中牺牲也。用，用以祭也。山川，山川之神也。言人虽不用，神必不舍也。仲弓父贱而行恶，故夫子以此譬之。言父之恶，不能废其子之善，如仲弓之贤，自当见用于世也。然此论仲弓云尔，非与仲弓言也。范氏曰：&quot;以瞽瞍为父而有舜，以鲧为父而有禹。古之圣贤，不系于世类，尚矣。子能改父之过，变恶以为美，则可谓孝矣。&quot;</p>
            <p>　　子曰：&quot;回也，其心三月不违仁，其余则日月至焉而已矣。&quot;三月，言其久。仁者，心之德。心不违仁者，无私欲而有其德也。日月至焉者，或日一至焉，或月一至焉，能造其域而不能久也。程子曰：&quot;三月，天道小变之节，言其久也，过此则圣人矣。不违仁，只是无纤毫私欲。少有私欲，便是不仁。&quot;尹氏曰：&quot;此颜子于圣人，未达一闲者也，若圣人则浑然无闲断矣。&quot;张子曰：&quot;始学之要，当知'三月不违'与'日月至焉'内外宾主之辨。使心意勉勉循循而不能已，过此几非在我者。&quot;</p>
            <p>　　季康子问：&quot;仲由可使从政也与？&quot;子曰：&quot;由也果，于从政乎何有？&quot;曰：&quot;赐也，可使从政也与？&quot;曰：&quot;赐也达，于从政乎何有？&quot;曰：&quot;求也，可使从政也与？&quot;曰：&quot;求也艺，于从政乎何有？&quot;与，平声。从政，谓为大夫。果，有决断。达，通事理。艺，多才能。程子曰：&quot;季康子问三子之才可以从政乎？夫子答以各有所长。非惟三子，人各有所长。能取其长，皆可用也。&quot;</p>
            <p>　　季氏使闵子骞为费宰。闵子骞曰：&quot;善为我辞焉。如有复我者，则吾必在汶上矣。&quot;费，音秘。为，去声。汶，音问。闵子骞，孔子弟子，名损。费，季氏邑。汶，水名，在齐南鲁北竟上。闵子不欲臣季氏，令使者善为己辞。言若再来召我，则当去之齐。程子曰：&quot;仲尼之门，能不仕大夫之家者，闵子、曾子数人而已。&quot;谢氏曰：&quot;学者能少知内外之分，皆可以乐道而忘人之势。况闵子得圣人为之依归，彼其视季氏不义之富贵，不啻犬彘。又从而臣之，岂其心哉？在圣人则有不然者，盖居乱邦、见恶人，在圣人则可；自圣人以下，刚则必取祸，柔则必取辱。闵子岂不能早见而豫待之乎？如由也不得其死，求也为季氏附益，夫岂其本心哉？盖既无先见之知，又无克乱之才故也。然则闵子其贤乎？&quot;</p>
            <p>　　伯牛有疾，子问之，自牖执其手，曰：&quot;亡之，命矣夫！斯人也而有斯疾也！斯人也而有斯疾也！&quot;夫，音扶。伯牛，孔子弟子，姓冉，名耕。有疾，先儒以为癞也。牖，南牖也。礼：病者居北牖下。君视之，则迁于南牖下，使君得以南面视己。时伯牛家以此礼尊孔子，孔子不敢当，故不入其室，而自牖执其手，盖与之永诀也。命，谓天命。言此人不应有此疾，而今乃有之，是乃天之所命也。然则非其不能谨疾而有以致之，亦可见矣。侯氏曰：&quot;伯牛以德行称，亚于颜、闵。故其将死也，孔子尤痛惜之。&quot;</p>
            <p>　　子曰：&quot;贤哉，回也！一箪食，一瓢饮，在陋巷。人不堪其忧，回也不改其乐。贤哉，回也！&quot;食，音嗣。乐，音洛。箪，竹器。食，饭也。瓢，瓠也。颜子之贫如此，而处之泰然，不以害其乐，故夫子再言&quot;贤哉回也&quot;以深叹美之。程子曰：&quot;颜子之乐，非乐箪瓢陋巷也，不以贫窭累其心而改其所乐也，故夫子称其贤。&quot;又曰：&quot;箪瓢陋巷非可乐，盖自有其乐尔。其字当玩味，自有深意。&quot;又曰&quot;昔受学于周茂叔，每令寻仲尼颜子乐处，所乐何事？&quot;愚按：程子之言，引而不发，盖欲学者深思而自得之。今亦不敢妄为之说。学者但当从事于博文约礼之诲，以至于欲罢不能而竭其才，则庶乎有以得之矣。</p>
            <p>　　冉求曰：&quot;非不说子之道，力不足也。&quot;子曰：&quot;力不足者，中道而废。今女画。&quot;说，音悦。女，音汝。力不足者，欲进而不能。画者，能进而不欲。谓之画者，如画地以自限也。胡氏曰：&quot;夫子称颜回不改其乐，冉求闻之，故有是言。然使求说夫子之道，诚如口之说刍豢，则必将尽力以求之，何患力之不足哉？画而不进，则日退而已矣，此冉求之所以局于艺也。&quot;</p>
            <p>　　子谓子夏曰：&quot;女为君子儒，无为小人儒。&quot;儒，学者之称。程子曰：&quot;君子儒为己，小人儒为人。&quot;○谢氏曰：&quot;君子小人之分，义与利之闲而已。然所谓利者，岂必殖货财之谓？以私灭公，适己自便，凡可以害天理者皆利也。子夏文学虽有余，然意其远者大者或昧焉，故夫子语之以此。&quot;</p>
            <p>　　子游为武城宰。子曰：&quot;女得人焉尔乎？&quot;曰：&quot;有澹台灭明者，行不由径。非公事，未尝至于偃之室也。&quot;女，音汝。澹，徒甘反。武城，鲁下邑。澹台姓，灭明名，字子羽。径，路之小而捷者。公事，如饮射读法之类。不由径，则动必以正，而无见小欲速之意可知。非公事不见邑宰，则其有以自守，而无枉己殉人之私可见矣。杨氏曰：&quot;为政以人才为先，故孔子以得人为问。如灭明者，观其二事之小，而其正大之情可见矣。后世有不由径者，人必以为迂；不至其室，人必以为简。非孔氏之徒，其孰能知而取之？&quot;愚谓持身以灭明为法，则无苟贱之羞；取人以子游为法，则无邪媚之惑。</p>
            <p>　　子曰：&quot;孟之反不伐，奔而殿。将入门，策其马，曰：'非敢后也，马不进也。'&quot;殿，去声。孟之反，鲁大夫，名侧。胡氏曰&quot;反即庄周所称孟子反者是也。&quot;伐，夸功也。奔，败走也。军后曰殿。策，鞭也。战败而还，以后为功。反奔而殿，故以此言自R其功也。事在哀公十一年。谢氏曰：&quot;人能操无欲上人之心，则人欲日消、天理日明，而凡可以矜己夸人者，皆无足道矣。然不知学者欲上人之心无时而忘也，若孟之反，可以为法矣。&quot;</p>
            <p>　　子曰：&quot;不有祝D之佞而有宋朝之美，难乎免于今之世矣！&quot;D，徒河反。祝，宗庙之官。D，卫大夫，字子鱼，有口才。朝，宋公子，有美色。言衰世好谀悦色，非此难免，盖伤之也。</p>
            <p>　　子曰：&quot;谁能出不由户？何莫由斯道也？&quot;言人不能出不由户，何故乃不由此道邪？怪而叹之之辞。○洪氏曰：&quot;人知出必由户，而不知行必由道。非道远人，人自远尔。&quot;</p>
            <p>　　子曰：&quot;质胜文则野，文胜质则史。文质彬彬，然后君子。&quot;野，野人，言鄙略也。史，掌文书，多闻习事，而诚或不足也。彬彬，犹班班，物相杂而适均之貌。言学者当损有余，补不足，至于成德，则不期然而然矣。杨氏曰：&quot;文质不可以相胜。然质之胜文，犹之甘可以受和，白可以受采也。文胜而至于灭质，则其本亡矣。虽有文，将安施乎？然则与其史也，宁野。&quot;</p>
            <p>　　子曰：&quot;人之生也直，罔之生也幸而免。&quot;程子曰：&quot;生理本直。罔，不直也，而亦生者，幸而免尔。&quot;</p>
            <p>　　子曰：&quot;知之者不如好之者，好之者不如乐之者。&quot;好，去声。乐，音洛。尹氏曰：&quot;知之者，知有此道也。好之者，好而未得也。乐之者，有所得而乐之也。&quot;张敬夫曰：&quot;譬之五谷，知者知其可食者也，好者食而嗜之者也，乐者嗜之而饱者也。知而不能好，则是知之未至也；好之而未及于乐，则是好之未至也。此古之学者，所以自强而不息者欤？&quot;</p>
            <p>　　子曰：&quot;中人以上，可以语上也；中人以下，不可以语上也。&quot;以上之上，上声。语，去声。语，告也。言教人者，当随其高下而告语之，则其言易入而无躐等之弊也。张敬夫曰：&quot;圣人之道，精粗虽无二致，但其施教，则必因其材而笃焉。盖中人以下之质，骤而语之太高，非惟不能以入，且将妄意躐等，而有不切于身之弊，亦终于下而已矣。故就其所及而语之，是乃所以使之切问近思，而渐进于高远也。&quot;</p>
            <p>　　樊迟问知。子曰：&quot;务民之义，敬鬼神而远之，可谓知矣。&quot;问仁。曰：&quot;仁者先难而后获，可谓仁矣。&quot;知、远，皆去声。民，亦人也。获，谓得也。专用力于人道之所宜，而不惑于鬼神之不可知，知者之事也。先其事之所难，而后其效之所得，仁者之心也。此必因樊迟之失而告之。程子曰：&quot;人多信鬼神，惑也。而不信者又不能敬，能敬能远，可谓知矣。&quot;又曰：&quot;先难，克己也。以所难为先，而不计所获，仁也。&quot;吕氏曰：&quot;当务为急，不求所难知；力行所知，不惮所难为。&quot;</p>
            <p>　　子曰：&quot;知者乐水，仁者乐山；知者动，仁者静；知者乐，仁者寿。&quot;知，去声。乐，上二字并五教反，下一字音洛。乐，喜好也。知者达于事理而周流无滞，有似于水，故乐水；仁者安于义理而厚重不迁，有似于山，故乐山。动静以体言，乐寿以效言也。动而不括故乐，静而有常故寿。程子曰：&quot;非体仁知之深者，不能如此形容之。&quot;</p>
            <p>　　子曰：&quot;齐一变，至于鲁；鲁一变，至于道。&quot;孔子之时，齐俗急功利，喜夸诈，乃霸政之余习。鲁则重礼教，崇信义，犹有先王之遗风焉，但人亡政息，不能无废坠尔。道，则先王之道也。言二国之政俗有美恶，故其变而之道有难易。程子曰：&quot;夫子之时，齐强鲁弱，孰不以为齐胜鲁也，然鲁犹存周公之法制。齐由桓公之霸，为从简尚功之治，太公之遗法变易尽矣，故一变乃能至鲁。鲁则修举废坠而已，一变则至于先王之道也。&quot;愚谓二国之俗，惟夫子为能变之而不得试。然因其言以考之，则其施为缓急之序，亦略可见矣。</p>
            <p>　　子曰：&quot;觚不觚，觚哉！觚哉！&quot;觚，音孤。觚，棱也，或曰酒器，或曰木简，皆器之有棱者也。不觚者，盖当时失其制而不为棱也。觚哉觚哉，言不得为觚也。程子曰：&quot;觚而失其形制，则非觚也。举一器，而天下之物莫不皆然。故君而失其君之道，则为不君；臣而失其臣之职，则为虚位。&quot;范氏曰：&quot;人而不仁则非人，国而不治则不国矣。&quot;</p>
            <p>　　宰我问曰：&quot;仁者，虽告之曰：'井有仁焉。'其从之也？&quot;子曰：&quot;何为其然也？君子可逝也，不可陷也；可欺也，不可罔也。&quot;刘聘君曰，&quot;有仁之仁当作人&quot;，今从之。从，谓随之于井而救之也。宰我信道不笃，而忧为仁之陷害，故有此问。逝，谓使之往救。陷，谓陷之于井。欺，谓诳之以理之所有。罔，谓昧之以理之所无。盖身在井上，乃可以救井中之人；若从之于井，则不复能救之矣。此理甚明，人所易晓，仁者虽切于救人而不私其身，然不应如此之愚也。</p>
            <p>　　子曰：&quot;君子博学于文，约之以礼，亦可以弗畔矣夫！&quot;夫，音扶。约，要也。畔，背也。君子学欲其博，故于文无不考；守欲其要，故其动必以礼。如此，则可以不背于道矣。程子曰：&quot;博学于文而不约之以礼，必至于汗漫。博学矣，又能守礼而由于规矩，则亦可以不畔道矣。&quot;</p>
            <p>　　子见南子，子路不说。夫子矢之曰：&quot;予所否者，天厌之！天厌之！&quot;说，音悦。否，方九反。南子，卫灵公之夫人，有淫行。孔子至卫，南子请见，孔子辞谢，不得已而见之。盖古者仕于其国，有见其小君之礼。而子路以夫子见此淫乱之人为辱，故不悦。矢，誓也。所，誓辞也，如云&quot;所不与崔、庆者&quot;之类。否，谓不合于礼，不由其道也。厌，弃绝也。圣人道大德全，无可不可。其见恶人，固谓在我有可见之礼，则彼之不善，我何与焉。然此岂子路所能测哉？故重言以誓之，欲其姑信此而深思以得之也。</p>
            <p>　　子曰：&quot;中庸之为德也，其至矣乎！民鲜久矣。&quot;鲜，上声。中者，无过无不及之名也。庸，平常也。至，极也。鲜，少也。言民少此德，今已久矣。程子曰：&quot;不偏之谓中，不易之谓庸。中者天下之正道，庸者天下之定理。自世教衰，民不兴于行，少有此德久矣。&quot;</p>
            <p>　　子贡曰：&quot;如有博施于民而能济众，何如？可谓仁乎？&quot;子曰：&quot;何事于仁，必也圣乎！尧舜其犹病诸！施，去声。博，广也。仁以理言，通乎上下。圣以地言，则造其极之名也。乎者，疑而未定之辞。病，心有所不足也。言此何止于仁，必也圣人能之乎！则虽尧舜之圣，其心犹有所不足于此也。以是求仁，愈难而愈远矣。夫仁者，己欲立而立人，己欲达而达人。夫，音扶。以己及人，仁者之心也。于此观之，可以见天理之周流而无闲矣。状仁之体，莫切于此。能近取譬，可谓仁之方也已。&quot;譬，喻也。方，术也。近取诸身，以己所欲譬之他人，知其所欲亦犹是也。然后推其所欲以及于人，则恕之事而仁之术也。于此勉焉，则有以胜其人欲之私，而全其天理之公矣。程子曰：&quot;医书以手足痿痹为不仁，此言最善名状。仁者以天地万物为一体，莫非己也。认得为己，何所不至；若不属己，自与己不相干。如手足之不仁，气已不贯，皆不属己。故博施济众，乃圣人之功用。仁至难言，故止曰：'己欲立而立人，己欲达而达人，能近取譬，可谓仁之方也已。'欲令如是观仁，可以得仁之体。&quot;又曰&quot;论语言'尧舜其犹病诸'者二。夫博施者，岂非圣人之所欲？然必五十乃衣帛，七十乃食肉。圣人之心，非不欲少者亦衣帛食肉也，顾其养有所不赡尔，此病其施之不博也。济众者，岂非圣人之所欲？然治不过九州。圣人非不欲四海之外亦兼济也，顾其治有所不及尔，此病其济之不众也。推此以求，修己以安百姓，则为病可知。苟以吾治已足，则便不是圣人。&quot;吕氏曰：&quot;子贡有志于仁，徒事高远，未知其方。孔子教以于己取之，庶近而可入。是乃为仁之方，虽博施济众，亦由此进。&quot;</p>
          </td>
        </tr>
      </table>
      <p>&nbsp;</p>
      <table width="463" border="0" cellspacing="0" cellpadding="0" align="center">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='24.htm'>上一篇</a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='26.htm'>下一篇</a></div>
                </td>
              </tr>
            </table>
            <p align=center>□ 作者：孔子弟子
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
          </td>
        </tr>
      </table>
    </td>
  </tr>
</table>
<table border="0" cellpadding="0" cellspacing="0" width="776">
  <tr valign="top" align="right">
    <td><img src="bottom.jpg" width="152" height="58" border="0"></td>
  </tr>
</table>
</body>
</html>

