<html>
<head>
<title>祝翁</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body leftmargin="0" topmargin="0" marginwidth="0" marginheight="0" background="bg.jpg">
 <table width="776" cellspacing="0" cellpadding="0">
    <tr> 
      <td width="173" height="178"><img src="t1.jpg" width="173" height="178"></td>
      <td width="97"><img src="t2.jpg" width="97" height="178"></td>
      <td width="506"><img src="t3.jpg" width="65" height="178"></td>
    </tr>
    <tr> 
      <td width="173" valign="top"><img src="t4.jpg" width="173" height="118"><br><img src="top.jpg" width="157" height="53" usemap="#Map" border="0"><map name="Map"><area shape="rect" coords="18,18,105,53" href="content.htm"></map><br><img src="last.jpg" width="157" height="59" usemap="#Map2" border="0"><map name="Map2"><area shape="rect" coords="42,6,134,41" href="79.htm"></map><br><img src="next.jpg" width="157" height="68" usemap="#Map3" border="0"><map name="Map3"><area shape="rect" coords="25,4,110,44" href="81.htm"></map></td>
      <td width="97" valign="top"><img src="t5.jpg" width="97" height="118"><br><img src="t6.jpg" width="97" height="251"></td>
      <td width="506" valign="top"> 
        <table width="500" cellspacing="0" cellpadding="0" align="center">
          <tr> 
            <td> 
              <p>&nbsp;</p>
              <p align="center" class="h">祝翁 </p>
            </td>
          </tr>
        </table>
        <blockquote><!--content begin--> &nbsp;&nbsp;&nbsp;济阳祝村有祝翁者，年五十余，病卒。家人入室理【纟哀】【纟至】，忽闻翁呼甚急。群奔集灵寝，则见翁已复活。群喜慰问。翁但谓媪曰：“我适去，拚不复返。行数里，转思抛汝一副老皮骨在儿辈手，寒热仰人，亦无复生趣，不如从我去。故复归，欲偕尔同行也。”咸以其新苏妄语，殊未深信。翁又言之。媪云：“如此亦复佳。但方生，如何便得死？”翁挥之曰：“是不难。家中俗务，可速作料理。”媪笑不去。翁又促之。乃出户外，延数刻而入，绐之曰：“处置安妥矣。”翁命速妆。媪不去，翁催益急。媪不忍拂其意，遂裙妆以出。媳女皆匿笑。翁移首于枕，手拍令卧。媪曰：“子女皆在，双双挺卧，是何景象？”翁捶床曰：“并死有何可笑！”子女见翁躁急，共劝媪姑从其意。媪如言，并枕僵卧。家人又共笑之。俄视，媪笑容忽敛，又渐而两眸俱合，久之无声，俨如睡去。众始近视，则肤已冰而鼻无息矣。试翁亦然，始共惊怛。康熙二十一年，翁弟妇佣于毕刺史之家，言之甚悉。异史氏曰：“翁其夙有畸行与？泉路茫茫，去来由尔，奇矣！且白头者欲其去，则呼令去，抑何其暇也！人当属纩之时，所最不忍诀者，床头之昵人耳。苟广其术，则卖履分香，可以不事矣。”		 <!--content end--></blockquote>
        <table width="500" cellspacing="0" cellpadding="0" align="center">
          <tr> 
            <td>
               <p>&nbsp; 
               <table border=0 align=center>
                <tr> 
                  <td width=101 height="21"> 
                    <div align="center"><a href='79.htm'>上一页</a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='81.htm'>下一页</a></div>
                  </td>
                </tr>
              </table>
              <br>
              <p align=center>□ 作者――蒲松龄<br>
              <hr width=90%>
              <p align=center>本书由“<a href="http://eshu.yeah.net">E书时空</a>”免费制作； 
                <br>
                想要更多的免费电子图书，请光临 <br>
                <a href="http://eshu.yeah.net">http://eshu.yeah.net/</a> 
            </td>
          </tr>
        </table>
      </td>
    </tr>
  </table>
</body>
</html>
