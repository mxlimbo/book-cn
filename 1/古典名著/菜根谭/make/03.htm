<html>
<head>
<title>应酬</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.gif" topmargin="0" marginwidth="0" marginheight="0">
<table border="0" cellpadding="0" cellspacing="0" width="776">
  <tr valign="top">
    <td width="30"><img src="top1.gif" width="30" height="252" border="0"><br>
      <br>
    </td>
    <td width="91">
<img src="top2.gif" width="91" height="224" border="0"><table border="0" cellpadding="0" cellspacing="0" width="69">
        <tr valign="top"> 
          <td height="24"><a href="content.htm"><img src="return.gif" width="69" height="24" border="0"></a></td>
        </tr>
        <tr valign="top"> 
          <td height="4"><img src="l1.gif" width="69" height="4" border="0"></td>
        </tr>
        <tr valign="top"> 
          <td height="24"><a href="02.htm"><img src="last.gif" width="69" height="24" border="0"></a></td>
        </tr>
        <tr valign="top"> 
          <td height="4"><img src="l1.gif" width="69" height="4" border="0"></td>
        </tr>
        <tr valign="top"> 
          <td height="24"><a href="04.htm"><img src="next.gif" width="69" height="24" border="0"></a></td>
        </tr>
      </table>
    </td>
    <td align="center"><br>
      <table width="500" cellspacing="0" cellpadding="0" align="center" border="0">
        <tr> 
          <td> 
            <p align="center" class="h">&nbsp;</p>
            <p align="center" class="h">应　酬</p>
          </td>
        </tr>
      </table>
      <br>
      <table width="500" border="0" cellspacing="0" cellpadding="0" align="center">
        <tr> 
          <td> 
            <p>　　操存要有真宰，无真宰则遇事便倒，何以植顶天立地之砥柱！应用要有圆机，无圆机则触物有碍，何以成旋乾转坤之经纶！</p>
            <p>　　士君子之涉世，於人不可轻为喜怒，喜怒轻，则心腹肝胆皆为人所窥；於物不可重为爱憎，爱憎重，则意气精神悉为物所制。</p>
            <p>　　倚高才而玩世，背后须防射影之虫；饰厚貌以欺人，面前恐有照胆之镜。</p>
            <p>　　心体澄彻，常在明镜止水之中，则天下自无可厌之事；意气和平，赏在丽日光风之内，则天下自无可恶之人。当是非邪正之交，不可少迁就，少迁就则失从违之正；值利害得失之会，不可太分明，太分明则起趋避之私。</p>
            <p>　　苍蝇附骥，捷则捷矣，难辞处后之羞；萝茑依松，高则高矣，未免仰攀之耻。所以君子宁以风霜自挟，毋为鱼鸟亲人。</p>
            <p>　　好丑心太明，则物不契；贤愚心太明，则人不亲。士君子须是内精明而外浑厚，使好丑两得其平，贤愚共受其益，才是生成的德量。</p>
            <p>　　伺察以为明者，常因明而生暗，故君子以恬养智；奋迅以为速者，多因速度而致迟，故君子以重持轻。士君子济人利物，宜居其实，不宜居其名，居其名则德损；士大夫忧国为民，当有其心，不当有其语，有其语则毁来。</p>
            <p>　　遇大事矜持者，小事必纵弛；处明庭检饰者，暗室必放逸。君子只是一个念头持到底，自然临小事如临大敌，坐密室若坐通衢。</p>
            <p>　　使人有面前之誉，不若使其无背后之毁；使人有乍交之欢，不若使其无久处之厌。</p>
            <p>　　善启迪人心者，当因其所明而渐通之，毋强开其所闭；善移风化者，当因其所易而渐及之，毋轻矫其所难。</p>
            <p>　　彩笔描空，笔不落色，而空亦不受染；利刀割水，刀不损锷，而水亦不留痕。得此意以持身涉世，感与应俱适，心与境两忘矣。</p>
            <p>　　己之情欲不可纵，当用逆之之法以制之，其道只在一忍字；人之情欲不可拂，当用顺之之法以调之，其道只在一恕字。今人皆恕以适己而忍以制人，毋乃不可乎！</p>
            <p>　　好察非明，能察能不察之谓明；必胜非勇，能胜能不胜之谓勇。</p>
            <p>　　随时之内善救时，若和风之消酷暑；混俗之中能脱俗，似淡月之映轻云。</p>
            <p>　　思入世而有为者，须先领得世外风光，否则无以脱垢浊之尘缘；思出世而无染者，须先谙尽世中滋味。否则无以持空寂之后苦趣。</p>
            <p>　　与人者，与其易疏于终，不若难亲于始；御事者，与其巧持于后，不若拙守于前。</p>
            <p>　　酷烈之祸，多起于玩忽之人；盛满之功，常败于细微之事。故语云：&quot;人人道好，须防一人着脑；事事有功，须防一事不终。&quot;</p>
            <p>　　功名富贵，直从灭处观究竟，则贪恋自轻；横逆困穷，直从起处究由来，则怨尤自息。</p>
            <p>　　宇宙内事要力担当，又要善摆脱。不担当，则无经世之事业；不摆脱，则无出世之襟期。</p>
            <p>　　待人而留有余，不尽之恩礼，则可以维系无厌之人心；御事而留有余，不尽之才智，则可以提防不测之事变。</p>
            <p>　　了心自了事，犹根拔而草不生；逃世不逃名，似膻存蚋而仍集。</p>
            <p>　　仇边之弩易避，而恩里之戈难防；苦时之坎易逃，而乐处之阱难脱。</p>
            <p>　　膻秽则蝇蚋丛嘬，芳馨则蜂蝶交侵。故君子不作垢业，亦不立芳名。只是元气浑然，圭角不露，便是持身涉世一安乐窝也。</p>
            <p>　　从静中观物动，向闲处看人忙，才得超尘脱俗的趣味；遇忙处会偷闲，处闹中能取静，便是安身立命的工。</p>
            <p>　　邀千百人之欢，不如释一人之怨；希千百事之荣，不如免一事之丑。</p>
            <p>　　落落者，难合亦难分；欣欣者，易亲亦易散。是以君子宁以刚方见惮，毋以媚悦取容。</p>
            <p>　　意气与天下相期，如春风之鼓畅庶类，不宜存半点隔阂之形；肝胆与天下相照，似秋月之洞彻群品，不可作一毫暧昧之状。</p>
            <p>　　仕途虽赫奕，常思林下的风味，则权且之念自轻；世途虽纷华，常思泉下的光景，则利欲之心自淡。鸿未至先援弓，兔已亡再呼矢，总非当机作用；风息时休起浪，岸到处便离船，才是了手工夫。</p>
            <p>　　从热闹场中出几句清冷言语，便扫除无限杀机；向寒微路上用一点赤热心肠，自培植许多生意。随缘便是遣缘，似舞蝶与飞花共适；顺事自然无事，若满月偕盂水同圆。</p>
            <p>　　淡泊之守，须从浓艳场中试来；镇定之操，还向纷纭境上勘过。不然操持未定，应用未圆，恐一临机登坛，而上品禅师又成一下品俗士矣。</p>
            <p>　　廉所以戒贪。我果不贪，又何必标一廉名，以来贪夫之侧目。让所以戒争。我果不争，又何必立一让的，以致暴客之弯弓。</p>
            <p>　　无事常如有事时，提防才可以弥意外之变；有事常如无事时，镇定方可以消局中之危。</p>
            <p>　　处世而欲人感恩，便为敛怨之道；遇事而为人除害，即是导利之机。</p>
            <p>　　持身如泰山九鼎凝然不动，则愆尤自少；应事若流水落花悠然而逝，则趣味常多。</p>
            <p>　　君子严如介石而畏其难亲，鲜不以明珠为怪物而起按剑之心；小人滑如脂膏而喜其易合，鲜不以毒螫为甘饴而纵染指之欲。</p>
            <p>　　遇事只一味镇定从容，纵纷若乱丝，终当就绪；待人无半毫矫伪欺隐，虽狡如山鬼，亦自献诚。</p>
            <p>　　肝肠煦若春风，虽囊乏一文，还怜茕独；气骨清如秋水，纵家徒四壁，终傲王公。</p>
            <p>　　讨了人事的便宜，必受天道的亏；贪了世味的滋益，必招性分的损。涉世者宜蕃择之，慎毋贪黄雀而坠深井，舍隋珠而弹飞禽也。费千金而结纳贤豪，孰若倾半瓢之粟，以济饥饿之人；构千楹而招来宾客，孰若葺数椽之茅，以庇孤寒之士。</p>
            <p>　　解斗者助之以威，则怒气自平；惩贪者济之以欲，则利心反淡。所谓因其势而利导之，亦救时应变一权宜法也。</p>
            <p>　　市恩不如报德之为厚。雪忿不若忍耻为高。要誉不如逃名之为适。矫情不若直节之为真。</p>
            <p>　　救既败之事者，如驭临崖之马，休轻策一鞭；图垂成之功者，如挽上滩之舟，莫少停一棹。</p>
            <p>　　先达笑弹冠，休向侯门轻曳裾；相知犹按剑，莫从世路暗投珠。</p>
            <p>　　杨修之躯见杀于曹操，以露己之长也；韦诞之墓见伐于钟繇，以秘己之美也。故哲士多匿采以韬光，至人常逊美而公善。</p>
            <p>　　少年的人，不患其不奋迅，常患畚迅而成卤莽，故当抑其躁心；老成的人，不患其不持重，常患以持重而成退缩，故当振其惰气。</p>
            <p>　　望重缙绅，怎似寒微之颂德。朋来海宇，何如骨肉之孚心。</p>
            <p>　　舌存常见齿亡，刚强终不胜柔弱；户朽未闻枢蠹，偏执岂能及圆融。</p>
          </td>
        </tr>
      </table>
      <p>&nbsp;</p>
      <table width="463" border="0" cellspacing="0" cellpadding="0" align="center">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='02.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='04.htm'>下一页 </a></div>
                </td>
              </tr>
            </table>
            <p align=center>□ 作者：[明]洪应明
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
  </tr>
</table>
</body>
</html>

