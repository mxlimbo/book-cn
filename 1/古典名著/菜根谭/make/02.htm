<html>
<head>
<title>修身</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.gif" topmargin="0" marginwidth="0" marginheight="0">
<table border="0" cellpadding="0" cellspacing="0" width="776">
  <tr valign="top">
    <td width="30"><img src="top1.gif" width="30" height="252" border="0"><br>
      <br>
    </td>
    <td width="91">
<img src="top2.gif" width="91" height="224" border="0"><table border="0" cellpadding="0" cellspacing="0" width="69">
        <tr valign="top"> 
          <td height="24"><a href="content.htm"><img src="return.gif" width="69" height="24" border="0"></a></td>
        </tr>
        <tr valign="top"> 
          <td height="4"><img src="l1.gif" width="69" height="4" border="0"></td>
        </tr>
        <tr valign="top"> 
          <td height="24"><a href="01.htm"><img src="last.gif" width="69" height="24" border="0"></a></td>
        </tr>
        <tr valign="top"> 
          <td height="4"><img src="l1.gif" width="69" height="4" border="0"></td>
        </tr>
        <tr valign="top"> 
          <td height="24"><a href="03.htm"><img src="next.gif" width="69" height="24" border="0"></a></td>
        </tr>
      </table>
    </td>
    <td align="center"><br>
      <table width="500" cellspacing="0" cellpadding="0" align="center" border="0">
        <tr> 
          <td> 
            <p align="center" class="h">&nbsp;</p>
            <p align="center" class="h">修　身</p>
          </td>
        </tr>
      </table>
      <br>
      <table width="500" border="0" cellspacing="0" cellpadding="0" align="center">
        <tr> 
          <td> 
            <p>　　欲做精金美玉的人品，定从烈火中煅来；思立掀天揭地的事功，须向薄冰上履过。</p>
            <p>　　一念错，便觉百行皆非，防之当如渡海浮囊，勿容一针之罅漏；万善全，始得一生无愧。修之当如凌云宝树，须假众木以撑持。</p>
            <p>　　忙处事为，常向闲中先检点，过举自稀。动时念想，预从静里密操持，非心自息。</p>
            <p>　　为善而欲自高胜人，施恩而欲要名结好，修业而欲惊世骇俗，植节而欲标异见奇，此皆是善念中戈矛，理路上荆棘，最易夹带，最难拔除者也。须是涤尽渣滓，斩绝萌芽，才见本来真体。</p>
            <p>　　能轻富贵，不能轻一轻富贵之心；能重名义，又复重一重名义之念。是事境之尘氛未扫，而心境之芥蒂未忘。此处拔除不净，恐石去而草复生矣。</p>
            <p>　　纷扰固溺志之场，而枯寂亦槁心之地。故学者当栖心元默，以宁吾真体。亦当适志恬愉，以养吾圆机。</p>
            <p>　　昨日之非不可留，留之则根烬复萌，而尘情终累乎理趣；今日之是不可执，执之则渣滓未化，而理趣反转为欲根。</p>
            <p>　　无事便思有闲杂念想否。有事便思有粗浮意气否。得意便思有骄矜辞色否。失意便思有怨望情怀否。时时检点，到得从多入少、从有入无处，才是学问的真消息。</p>
            <p>　　士人有百折不回之真心，才有万变不穷之妙用。立业建功，事事要从实地着脚，若少慕声闻，便成伪果；讲道修德，念念要从虚处立基，若稍计功效，便落尘情。</p>
            <p>　　身不宜忙，而忙于闲暇之时，亦可儆惕惰气；心不可放，而放于收摄之后，亦可鼓畅天机。</p>
            <p>　　钟鼓体虚，为声闻而招击撞；麋鹿性逸，因豢养而受羁糜。可见名为招祸之本，欲乃散志之媒。学者不可不力为扫除也。</p>
            <p>　　一念常惺，才避去神弓鬼矢；纤尘不染，方解开地网天罗。</p>
            <p>　　一点不忍的念头，是生民生物之根芽；一段不为的气节，是撑天撑地之柱石。故君子于一虫一蚁不忍伤残，一缕一丝勿容贪冒，变可为万物立命、天地立心矣。</p>
            <p>　　拨开世上尘氛，胸中自无火焰冰竞；消却心中鄙吝，眼前时有月到风来。</p>
            <p>　　学者动静殊操、喧寂异趣，还是锻炼未熟，心神混淆故耳。须是操存涵养，定云止水中，有鸢飞鱼跃的景象；风狂雨骤处，有波恬浪静的风光，才见处一化齐之妙。</p>
            <p>　　心是一颗明珠。以物欲障蔽之，犹明珠而混以泥沙，其洗涤犹易；以情识衬贴之，犹明珠而饰以银黄，其洗涤最难。故学者不患垢病，而患洁病之难治；不畏事障，而畏理障之难除。</p>
            <p>　　躯壳的我要看得破，则万有皆空而其心常虚，虚则义理来居；性命的我要认得真，则万理皆备而其心常实，实则物欲不入。</p>
            <p>　　面上扫开十层甲，眉目才无可憎；胸中涤去数斗尘，语言方觉有味。</p>
            <p>　　完得心上之本来，方可言了心；尽得世间之常道，才堪论出世。</p>
            <p>　　我果为洪炉大冶，何患顽金钝铁之不可陶熔。我果为巨海长江，何患横流污渎之不能容纳。</p>
            <p>　　白日欺人，难逃清夜之鬼报；红颜失志，空贻皓首之悲伤。</p>
            <p>　　以积货财之心积学问，以求功名之念求道德，以爱妻子之心爱父母，以保爵位之策保国家，出此入彼，念虑只差毫末，而超凡入圣，人品且判星渊矣。人胡不猛然转念哉！</p>
            <p>　　立百福之基，只在一念慈祥；开万善之门，无如寸心挹损。</p>
            <p>　　塞得物欲之路，才堪辟道义之门；驰得尘俗之肩，方可挑圣贤之担。</p>
            <p>　　容得性情上偏私，便是一大学问；消得家庭内嫌雪，才为火内栽莲。</p>
            <p>　　事理因人言而悟者，有悟还有迷，总不如自悟之了了；意兴从外境而得者，有得还有失，总不如自得之休休。</p>
            <p>　　情之同处即为性,舍情则性不可见，欲之公处即为理，舍欲则理不可明。故君子不能灭情，惟事平情而已；不能绝欲，惟期寡欲而已。</p>
            <p>　　欲遇变而无仓忙，须向常时念念守得定；欲临死而无贪恋，须向生时事事看得轻。</p>
            <p>　　一念过差，足丧生平之善；终身检饬，难盖一事之愆。</p>
            <p>　　从五更枕席上参勘心体，气未动，情未萌，才见本来面目；向三时饮食中谙练世味，浓不欣，淡不厌，方为切实工夫。</p>
          </td>
        </tr>
      </table>
      <p>&nbsp;</p>
      <table width="463" border="0" cellspacing="0" cellpadding="0" align="center">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='01.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='03.htm'>下一页 </a></div>
                </td>
              </tr>
            </table>
            <p align=center>□ 作者：[明]洪应明
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
  </tr>
</table>
</body>
</html>

