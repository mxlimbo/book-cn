<html>
<head>
<title>第三十七回 	司马徽再荐名士　刘玄德三顾草庐</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#000000" leftmargin="0" topmargin="0" marginwidth="0" marginheight="0">
<table width="776" border="0" cellspacing="0" cellpadding="0" height="15" align="center">
  <tr> 
    <td height="15"><img src="topline.gif" width="776" height="15"></td>
  </tr>
</table>
<table width="776" border="0" cellspacing="0" cellpadding="0" align="center">
  <tr>
    <td valign="top" align="center" bgcolor="#6F6746"> 
      <table width="520" cellspacing="0" cellpadding="0" align="center">
        <tr> 
          <td> 
            <p>&nbsp;</p>
            <p align="center" class="h">第三十七回</p>
            <p align="center" class="h">司马徽再荐名士　刘玄德三顾草庐</p>
          </td>
        </tr>
      </table>
      <br><table width="520" border="0" cellspacing="0" cellpadding="0">
        <tr> 
          <td> 
            <p>　　却说徐庶趱程赴许昌。曹操知徐庶已到，遂命荀、程昱等一班谋士往迎之。庶入相府拜见曹操。操曰：&quot;公乃高明之士，何故屈身而事刘备乎？&quot;庶曰：&quot;某幼逃难，流落江湖，偶至新野，遂与玄德交厚，老母在此，幸蒙慈念，不胜愧感。&quot;操曰：&quot;公今至此，正可晨昏侍奉令堂，吾亦得听清诲矣。&quot;庶拜谢而出。急往见其母，泣拜于堂下。母大惊曰：&quot;汝何故至此？&quot;庶曰：&quot;近于新野事刘豫州；因得母书，故星夜至此。&quot;徐母勃然大怒，拍案骂曰：&quot;辱子飘荡江湖数年，吾以为汝学业有进，何其反不如初也！汝既读书，须知忠孝不能两全。岂不识曹操欺君罔上之贼？刘玄德仁义布于四海，况又汉室之胄，汝既事之，得其主矣，今凭一纸伪书，更不详察，遂弃明投暗，自取恶名，真愚夫也！吾有何面目与汝相见！汝玷辱祖宗，空生于天地间耳！&quot;骂得徐庶拜伏于地，不敢仰视，母自转入屏风后去了。少顷，家人出报曰：&quot;老夫人自缢于梁间。&quot;徐庶慌入救时，母气已绝。后人有《徐母赞》曰：</p>
            <blockquote> 
              <blockquote> 
                <p>贤哉徐母，流芳千古：<br>
                  守节无亏，于家有补；<br>
                  教子多方，处身自苦；<br>
                  气若丘山，义出肺腑；<br>
                  赞美豫州，毁触魏武；<br>
                  不畏鼎镬，不惧刀斧；<br>
                  唯恐后嗣，玷辱先祖。<br>
                  伏剑同流，断机堪伍；<br>
                  生得其名，死得其所：<br>
                  贤哉徐母，流芳千古！</p>
              </blockquote>
            </blockquote>
            <p>徐虑见母已死，哭绝于地，良久方苏。曹操使人赍礼吊问，又亲往祭奠。徐庶葬母柩于许昌之南原，居丧守墓。凡曹操所赐，庶俱不受。 </p>
            <p>　　时操欲商议南征。荀谏曰：&quot;天寒未可用兵；姑待春暖，方可长驱大进。&quot;操从之，乃引漳河之水作一池，名玄武池，于内教练水军，准备南征。</p>
            <p>　　却说玄德正安排礼物，欲往隆中谒诸葛亮，忽人报：&quot;门外有一先生，峨冠博带，道貌非常，特来相探。&quot;玄德曰：&quot;此莫非即孔明否？&quot;遂整衣出迎。视之，乃司马徽也。玄德大喜，请入后堂高坐，拜问曰：&quot;备自别仙颜，因军务倥偬，有失拜访。今得光降，大慰仰慕之私。&quot;徽曰：&quot;闻徐元直在此，特来一会。&quot;玄德曰：&quot;近因曹操囚其母，似母遣人驰书，唤回许昌去矣。&quot;徽曰：&quot;此中曹操之计矣！吾素闻徐母最贤，虽为操所囚，必不肯驰书召其子；此书必诈也。元直不去，其母尚存；今若去，母必死矣！&quot;玄德惊问其故，徽曰：&quot;徐母高义，必羞见其子也。&quot;玄德曰：&quot;元直临行，荐南阳诸葛亮，其人若何？&quot;徽笑曰：&quot;元直欲去，自去便了，何又惹他出来呕心血也？&quot;玄德曰：&quot;先生何出此言？&quot;徽曰：&quot;孔明与博陵崔州平、颍川石广元、汝南孟公威与徐元直四人为密友。此四人务于精纯，惟孔明独观其大略。尝抱膝长吟，而指四人曰：&quot;公等仕进可至刺史、郡守。众问孔明之志若何，孔明但笑而不答。每常自比管仲、乐毅，其才不可量也。&quot;玄德曰：&quot;何颍川之多贤乎！&quot;徽曰：&quot;昔有殷馗善观天文，尝谓群星聚于颍分，其地必多贤士。&quot;时云长在侧曰：&quot;某闻管仲、乐毅乃春秋、战国名人，功盖寰宇；孔明自比此二人，毋乃太过？&quot;徽笑曰：&quot;以吾观之，不当比此二人；我欲另以二人出之。&quot;云长问：&quot;那二人？&quot;徽曰：&quot;可比兴周八百年之姜子牙、旺汉四百年之张子房也。&quot;众皆愕然。徽下阶相辞欲行，玄德留之不住。徽出门仰天大笑曰：&quot;卧龙虽得其主，不得其时，惜哉！&quot;言罢，飘然而去。玄德叹曰：&quot;真隐居贤士也！&quot;</p>
            <p>　　次日，玄德同关、张并从人等来隆中。遥望山畔数人，荷锄耕于田间，而作歌曰：</p>
            <blockquote> 
              <blockquote> 
                <p>苍天如圆盖，陆地似棋局；<br>
                  世人黑白分，往来争荣辱：<br>
                  荣者自安安，辱者定碌碌。<br>
                  南阳有隐居，高眠卧不足！</p>
              </blockquote>
            </blockquote>
            <p>玄德闻歌，勒马唤农夫问曰：&quot;此歌何人所作？&quot;答曰：&quot;乃卧龙先生所作也。&quot;玄德曰：&quot;卧龙先生住何处？&quot;农夫曰：&quot;自此山之南，一带高冈，乃卧龙冈也。冈前疏林内茅庐中，即诸葛先生高卧之地。&quot;玄德谢之，策马前行。不数里，遥望卧龙冈，果然清景异常。后人有古风一篇，单道卧龙居处。诗曰：</p>
            <blockquote> 
              <blockquote> 
                <p>襄阳城西二十里，一带高冈枕流水：<br>
                  高冈屈曲压云根，流水潺潺飞石髓；<br>
                  势若困龙石上蟠，形如单凤松阴里；<br>
                  柴门半掩闭茅庐，中有高人卧不起。<br>
                  修竹交加列翠屏，四时篱落野花馨；<br>
                  床头堆积皆黄卷，座上往来无白丁；<br>
                  叩户苍猿时献果，守门老鹤夜听经；<br>
                  囊里名琴藏古锦，壁间宝剑挂七星。<br>
                  庐中先生独幽雅，闲来亲自勤耕稼：<br>
                  专待春雷惊梦回，一声长啸安天下。</p>
              </blockquote>
            </blockquote>
            <p>玄德来到庄前，下马亲叩柴门，一童出问。玄德曰：&quot;汉左将军宜城亭侯领豫州牧皇叔刘备，特来拜见先生。&quot;童子曰：&quot;我记不得许多名字。&quot;玄德曰：&quot;你只说刘备来访。&quot;童子曰：&quot;先生今早少出。&quot;玄德曰：&quot;何处去了？&quot;童子曰：&quot;踪迹不定，不知何处去了。&quot;玄德曰：&quot;几时归？&quot;童子曰：&quot;归期亦不定，或三五日，或十数日。&quot;玄德惆怅不已。张飞曰：&quot;既不见，自归去罢了。&quot;玄德曰：&quot;且待片时。&quot;云长曰：&quot;不如且归，再使人来探听。&quot;玄德从其言，嘱付童子：&quot;如先生回，可言刘备拜访。&quot;遂上马，行数里，勒马回观隆中景物，果然山不高而秀雅，水不深而澄清；地不广而平坦，林不大而茂盛；猿鹤相亲，松篁交翠。观之不已，忽见一人，容貌轩昂，丰姿俊爽，头戴逍遥巾，身穿皂布袍，杖藜从山僻小路而来。玄德曰：&quot;此必卧龙先生也！&quot;急下马向前施礼，问曰：&quot;先生非卧龙否？&quot;其人曰：&quot;将军是谁？&quot;玄德曰：&quot;刘备也。&quot;其人曰：&quot;吾非孔明，乃孔明之友博陵崔州平也。&quot;玄德曰：&quot;久闻大名，幸得相遇。乞即席地权坐，请教一言。&quot;二人对坐于林间石上，关、张侍立于侧。州平曰：&quot;将军何故欲见孔明？&quot;玄德曰：&quot;方今天下大乱，四方云扰，欲见孔明，求安邦定国之策耳。&quot;州平笑曰：&quot;公以定乱为主，虽是仁心，但自古以来，治乱无常。自高祖斩蛇起义，诛无道秦，是由乱而入治也；至哀、平之世二百年，太平日久，王莽篡逆，又由治而入乱；光武中兴，重整基业，复由乱而入治；至今二百年，民安已久，故干戈又复四起：此正由治入乱之时，未可猝定也。将军欲使孔明斡旋天地，补缀乾坤，恐不易为，徒费心力耳。岂不闻顺天者逸，逆天者劳；数之所在，理不得而夺之；命之所在，人不得而强之乎？&quot;玄德曰：&quot;先生所言，诚为高见。但备身为汉胄，合当匡扶汉室，何敢委之数与命？&quot;州平曰：&quot;山野之夫，不足与论天下事，适承明问，故妄言之。&quot;玄德曰：&quot;蒙先生见教。但不知孔明往何处去了？&quot;州平曰：&quot;吾亦欲访之，正不知其何往。&quot;玄德曰：&quot;请先生同至敝县，若何？&quot;州平曰：&quot;愚性颇乐闲散，无意功名久矣；容他日再见。&quot;言讫，长揖而去。玄德与关、张上马而行。张飞曰：&quot;孔明又访不着，却遇此腐儒，闲谈许久！&quot;玄德曰：&quot;此亦隐者之言也。&quot;</p>
            <p>　　三人回至新野，过了数日，玄德使人探听孔明。回报曰：&quot;卧龙先生已回矣。&quot;玄德便教备马。张飞曰：&quot;量一村夫，何必哥哥自去，可使人唤来便了。&quot;玄德叱曰：&quot;汝岂不闻孟子云：欲见贤而不以其道，犹欲其入而闭之门也。孔明当世大贤，岂可召乎！&quot;遂上马再往访孔明。关、张亦乘马相随。时值隆冬，天气严寒，彤云密布。行无数里，忽然朔风凛凛，瑞雪霏霏：山如玉簇，林似银妆。张飞曰：&quot;天寒地冻，尚不用兵，岂宜远见无益之人乎！不如回新野以避风雪。&quot;玄德曰：&quot;吾正欲使孔明知我殷勤之意。如弟辈怕冷，可先回去。&quot;飞曰：&quot;死且不怕，岂怕冷乎！但恐哥哥空劳神思。&quot;玄德曰：&quot;勿多言，只相随同去。&quot;将近茅庐，忽闻路傍酒店中有人作歌。玄德立马听之。其歌曰：</p>
            <blockquote> 
              <blockquote> 
                <p>壮士功名尚未成，呜呼久不遇阳春！君不见东海者叟辞荆榛，后车遂与文王亲；八百诸侯不期会，白鱼入舟涉孟津；牧野一战血流杵，鹰扬伟烈冠武臣。又不见高阳酒徒起草中，长楫芒砀隆准公；高谈王霸惊人耳，辍洗延坐钦英风；东下齐城七十二，天下无人能继踪。二人功迹尚如此，至今谁肯论英雄？</p>
              </blockquote>
            </blockquote>
            <p>歇罢，又有一人击桌而歌。其歌曰：</p>
            <blockquote> 
              <blockquote> 
                <p>吾皇提剑清寰海，创业垂基四百载；<br>
                  桓灵季业火德衰，奸臣贼子调鼎鼐。<br>
                  青蛇飞下御座傍，又见妖虹降玉堂；<br>
                  群盗四方如蚁聚，奸雄百辈皆鹰扬，<br>
                  吾侪长啸空拍手，闷来村店饮村酒；<br>
                  独善其身尽日安，何须千古名不朽！</p>
              </blockquote>
            </blockquote>
            <p>　　二人歌罢，抚掌大笑。玄德曰：&quot;卧龙其在此间乎！&quot;遂下马入店。见二人凭桌对饮：上首者白面长须，下首者清奇古貌。玄德揖而问曰：&quot;二公谁是卧龙先生？&quot;长须者曰：&quot;公何人？欲寻卧龙何干？&quot;玄德曰：&quot;某乃刘备也。欲访先生，求济世安民之术。&quot;长须者曰：&quot;我等非卧龙，皆卧龙之友也：吾乃颍川石广元，此位是汝南孟公威。&quot;玄德喜曰：&quot;备久闻二公大名，幸得邂逅。今有随行马匹在此，敢请二公同往卧龙庄上一谈。&quot;广元曰：&quot;吾等皆山野慵懒之徒，不省治国安民之事，不劳下问。明公请自上马，寻访卧龙。&quot;</p>
            <p>　　玄德乃辞二人，上马投卧龙冈来。到庄前下马，扣门问童子曰：&quot;先生今日在庄否？&quot;童子曰：&quot;现在堂上读书。&quot;玄德大喜，遂跟童子而入。至中门，只见门上大书一联云：&quot;淡泊以明志。宁静而致远。&quot;玄德正看间，忽闻吟咏之声，乃立于门侧窥之，见草堂之上，一少年拥炉抱膝，歌曰：</p>
            <blockquote> 
              <blockquote>
                <p>凤翱翔于千仞兮，非梧不栖；<br>
                  士伏处于一方兮，非主不依。<br>
                  乐躬耕于陇亩兮，吾爱吾庐；<br>
                  聊寄傲于琴书兮，以待天时。</p>
              </blockquote>
            </blockquote>
            <p>　　玄德待其歌罢，上草堂施礼曰：&quot;备久慕先生，无缘拜会。昨因徐元直称荐，敬至仙庄，不遇空回。今特冒风雪而来。得瞻道貌，实为万幸，&quot;那少年慌忙答礼曰：&quot;将军莫非刘豫州，欲见家兄否？&quot;玄德惊讶曰：&quot;先生又非卧龙耶？&quot;少年曰：&quot;某乃卧龙之弟诸葛均也。愚兄弟三人：长兄诸葛瑾，现在江东孙仲谋处为幕宾；孔明乃二家兄。&quot;玄德曰：&quot;卧龙今在家否？&quot;均曰：&quot;昨为崔州平相约，出外闲游去矣。&quot;玄德曰：&quot;何处闲游？&quot;均曰：&quot;或驾小舟游于江湖之中，或访僧道于山岭之上，或寻朋友于村落之间，或乐琴棋于洞府之内：往来莫测，不知去所。&quot;玄德曰：&quot;刘备直如此缘分浅薄，两番不遇大贤！&quot;均曰：&quot;少坐献茶。&quot;张飞曰：&quot;那先生既不在，请哥哥上马。&quot;玄德曰：&quot;我既到此间，如何无一语而回？&quot;因问诸葛均曰：&quot;闻令兄卧龙先生熟谙韬略，日看兵书，可得闻乎？&quot;均曰：&quot;不知。&quot;张飞曰：&quot;问他则甚！风雪甚紧，不如早归。&quot;玄德叱止之。均曰：&quot;家兄不在，不敢久留车骑；容日却来回礼。&quot;玄德曰：&quot;岂敢望先生枉驾。数日之后，备当再至。愿借纸笔作一书，留达令兄，以表刘备殷勤之意。&quot;均遂进文房四宝。玄德呵开冻笔，拂展云笺，写书曰：&quot;备久慕高名，两次晋谒，不遇空回，惆怅何似！窃念备汉朝苗裔，滥叨名爵，伏睹朝廷陵替，纲纪崩摧，群雄乱国，恶党欺君，备心胆俱裂。虽有匡济之诚，实乏经纶之策。仰望先生仁慈忠义，慨然展吕望之大才，施子房之鸿略，天下幸甚！社稷幸甚！先此布达，再容斋戒薰沐，特拜尊颜，面倾鄙悃。统希鉴原。&quot;玄德写罢，递与诸葛均收了，拜辞出门。均送出，玄德再三殷勤致意而别。方上马欲行，忽见童子招手篱外，叫曰：&quot;老先生来也。&quot;玄德视之，见小桥之西，一人暖帽遮头，狐裘蔽体，骑着一驴，后随一青衣小童，携一葫芦酒，踏雪而来；转过小桥，口吟诗一首。诗曰：</p>
            <blockquote> 
              <blockquote> 
                <p>一夜北风寒，万里彤云厚。<br>
                  长空雪乱飘，改尽江山旧。<br>
                  仰面观火虚，疑是玉龙斗。<br>
                  纷纷鳞甲飞，顷刻遍宇宙。<br>
                  骑驴过小桥，独叹梅花瘦！</p>
              </blockquote>
            </blockquote>
            <p>玄德闻歌曰：&quot;此真卧龙矣！&quot;滚鞍下马，向前施礼曰：&quot;先生冒寒不易！刘备等候久矣！&quot;那人慌忙下驴答礼。</p>
            <p>　　诸葛均在后曰：&quot;此非卧龙家兄，乃家兄岳父黄承彦也。&quot;玄德曰：&quot;适间所吟之句，极其高妙。&quot;承彦曰：&quot;老夫在小婿家观《梁父吟》，记得这一篇；适过小桥，偶见篱落间梅花，故感而诵之。不期为尊客所闻。&quot;玄德曰：&quot;曾见令婿否？&quot;承彦曰：&quot;便是老夫也来看他。&quot;玄德闻言，辞别承彦，上马而归。正值风雪又大，回望卧龙冈，悒怏不已。后人有诗单道玄德风雪访孔明。诗曰：&quot;一天风雪访贤良，不遇空回意感伤。冻合溪桥山石滑，寒侵鞍马路途长。当头片片梨花落，扑面纷纷柳絮狂。回首停鞭遥望处，烂银堆满卧龙冈。&quot;</p>
            <p>　　玄德回新野之后，光阴荏苒，又早新春。乃令卜者揲蓍，选择吉期，斋戒三日，薰沐更衣，再往卧龙冈谒孔明。关、张闻之不悦，遂一齐入谏玄德。正是：高贤未服英雄志，屈节偏生杰士疑。未知其言若何，下文便晓。</p>
          </td>
        </tr>
      </table>
      <p>&nbsp;</p><table width="520" border="0" cellspacing="0" cellpadding="0">
        <tr>
          <td><table border=0 align=center>
              <tr> 
                <td width=101 height="21"> <div align="center"><a href='36.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='38.htm'>下一页 </a></div>
                </td>
              </tr>
            </table>
            <p align=center>作者：罗贯中 
            <hr width=90%>
            <p align=center>本书由“<a href="http://www.eshunet.com/">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com/">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
    <td width="170" background="sidebg.gif" valign="top" align="right">
      <table border="0" cellpadding="0" cellspacing="0" width="128">
        <tr valign="top"> 
          <td colspan="2" height="127">&nbsp;</td>
          <td rowspan="3" width="70"><img name="title" src="title.gif" width="69" height="205" border="0"></td>
          <td rowspan="6" width="26" height="388">&nbsp;</td>
        </tr>
        <tr valign="top"> 
          <td width="20"><a href="content.htm"><img name="top" src="top.gif" width="20" height="54" border="0"></a></td>
          <td rowspan="5" width="12" height="211">&nbsp;</td>
        </tr>
        <tr valign="top"> 
          <td width="20" height="24">&nbsp;</td>
        </tr>
        <tr valign="top"> 
          <td width="20"><a href="36.htm"><img name="last" src="last.gif" width="20" height="54" border="0"></a></td>
          <td rowspan="3" width="70" height="133">&nbsp;</td>
        </tr>
        <tr valign="top"> 
          <td width="20" height="25">&nbsp;</td>
        </tr>
        <tr valign="top"> 
          <td width="20"><a href="38.htm"><img name="next" src="next.gif" width="20" height="54" border="0"></a></td>
        </tr>
      </table>
    </td>
  </tr>
</table>
</body>
</html>
