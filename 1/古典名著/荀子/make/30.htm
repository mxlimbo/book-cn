<html>
<head>
<title>法行篇第三十</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.gif" topmargin="0" marginwidth="0" marginheight="0">
<div align="center">
  <table border="0" cellpadding="0" cellspacing="0" width="776">
    <tr valign="top">
      <td><img src="top1.gif" width="584" height="62" border="0"></td>
    </tr>
  </table>
  <table border="0" cellpadding="0" cellspacing="0" width="776">
    <tr valign="top">
      <td width="218"><img src="top2.gif" width="218" height="22" border="0"></td>
      <td width="72"><a href="content.htm"><img src="return.gif" width="72" height="22" border="0"></a></td>
      <td width="41"></td>
      <td width="72"><a href="29.htm"><img src="last.gif" width="72" height="22" border="0"></a></td>
      <td width="35"></td>
      <td width="72"><a href="31.htm"><img src="next.gif" width="72" height="22" border="0"></a></td>
      <td width="266"></td>
    </tr>
  </table>
  <table border="0" cellpadding="0" cellspacing="0" width="776">
    <tr valign="top">
      <td width="218"><img src="top3.gif" width="218" height="57" border="0"></td>
      <td width="344" background="top3bg.gif">&nbsp;</td>
      <td><img src="top4.gif" width="15" height="57" border="0"></td>
    </tr>
  </table>
  <table border="0" cellpadding="0" cellspacing="0" width="776" background="tablebg.gif">
    <tr valign="top" align="center"> 
      <td> 
        <table width="600" cellspacing="0" cellpadding="0" border="0">
          <tr> 
            <td> 
              <p align="center" class="h">法行篇第三十</p>
              </td>
          </tr>
        </table>
        <br>
        <table width="600" border="0" cellspacing="0" cellpadding="0">
          <tr> 
            <td height="19"> 　　公输不能加于绳墨，圣人不能加于礼。礼者，众人法而不知，圣人法而知之。 
              <p>　　曾子曰：&quot;无内人之疏而外人之亲，无身不善而怨人，无刑己至而呼天。内人之疏而外人之亲，不亦反乎！身不善而怨人，不亦远乎！刑己至而呼天，不亦晚乎！诗曰：'涓涓源水，不t不塞。毂已破碎，乃大其辐。事已败矣，乃重太息。'其云益乎！&quot;</p>
              <p>　　曾子病，曾元持足，曾子曰：&quot;元！志之！吾语汝。夫鱼鳖鼋鼍犹以渊为浅而堀其中，鹰鸢犹以山为卑而增巢其上，及其得也必以饵。故君子能无以利害义，则耻辱亦无由至矣。&quot;</p>
              <p>　　子贡问于孔子曰：&quot;君子之所以贵玉而贱(王民)者，何也？为夫玉之少而(王民)之多邪？&quot;孔子曰：&quot;恶！赐！是何言也！夫君子岂多而贱之，少而贵之哉！夫玉者，君子比德焉。温润而泽，仁也；栗而理，知也；坚刚而不屈，义也；廉而不刿，行也；折而不挠，勇也；瑕适并见，情也；扣之，其声清扬而远闻，其止辍然，辞也。故虽有(王民)之雕雕，不若玉之章章。诗曰：'言念君子，温其如玉。'此之谓也。&quot;</p>
              <p>　　曾子曰：&quot;同游而不见爱者，吾必不仁也；交而不见敬者，吾必不长也；临财而不见信者，吾必不信也。三者在身曷怨人！怨人者穷，怨天者无识。失之己而反诸人，岂不亦迂哉！&quot;</p>
              <p>　　南郭惠子问于子贡曰：&quot;夫子之门何其杂也？&quot;子贡曰：&quot;君子正身以俟，欲来者不距，欲去者不止。且夫良医之门多病人，a栝之侧多枉木，是以杂也。&quot;</p>
              <p>　　孔子曰：&quot;君子有三恕：有君不能事，有臣而求其使，非恕也；有亲不能报，有子而求其孝，非恕也；有兄不能敬，有弟而求其听令，非恕也。士明于此三恕，则可以端身矣。&quot;</p>
              <p>　　孔子曰：&quot;君子有三思而不可不思也：少而不学，长无能也；老而不教，死无思也；有而不施，穷无与也。是故君子少思长，则学；老思死，则教；有思穷，则施也。&quot;</p>
            </td>
          </tr>
        </table>
        <p>&nbsp;</p>
        <table width="600" border="0" cellspacing="0" cellpadding="0">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='29.htm'>上一篇</a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='31.htm'>下一篇</a></div>
                  </td>
                </tr>
              </table>
              <p align=center>□ 作者：荀子
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
        
      </td>
    </tr>
  </table>
</div>
</body>
</html>

