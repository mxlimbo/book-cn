<html>
<head>
<title>第三篇　积善之方</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.jpg" topmargin="0" marginwidth="0" marginheight="0">
<table border="0" cellpadding="0" cellspacing="0" width="776">
  <tr valign="top"> 
    <td><img src="top1.jpg" width="218" height="19" border="0"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top"> 
    <td width="100"> 
      <table border="0" cellpadding="0" cellspacing="0" background="top2bg.jpg" height="275">
        <tr valign="top"> 
          <td rowspan="5" width="72">&nbsp;</td>
          <td width="28" height="74"><a href="content.htm"><img src="return.gif" width="28" height="74" border="0"></a></td>
        </tr>
        <tr valign="top"> 
          <td height="27"></td>
        </tr>
        <tr valign="top">
          <td height="74"><a href="02.htm"><img src="last.gif" width="28" height="74" border="0"></a></td>
        </tr>
        <tr valign="top">
          <td height="26"></td>
        </tr>
        <tr valign="top">
          <td height="74"><a href="04.htm"><img src="next.gif" width="28" height="74" border="0"></a></td>
        </tr>
      </table>
      <img src="top3.jpg" width="100" height="46" border="0"></td>
    <td align="center"> 
      <table width="500" cellspacing="0" cellpadding="0" align="center" border="0">
        <tr> 
          <td> 
            <p align="center" class="h">&nbsp;</p>
            <p align="center" class="h">第三篇　积善之方 </p>
          </td>
        </tr>
      </table>
      <br>
      <table width="500" border="0" cellspacing="0" cellpadding="0" align="center">
        <tr> 
          <td> 
            <p>　　易曰：&quot;积善之家，必有馀庆。&quot;昔颜氏将以女妻叔梁纥，而历叙其祖宗积德之长，逆知其子孙必有兴者。孔子称舜之大孝，曰：&quot;宗庙飨之，子孙保之&quot;，皆至论也。试以往事徵之。</p>
            <p>　　杨少师荣，建宁人。世以济渡为生，久雨溪涨，横流冲毁民居，溺死者顺流而下，他舟皆捞取货物，独少师曾祖及祖，惟救人，而货物一无所取，乡人嗤其愚。逮少师父生，家渐裕，有神人化为道者，语之曰：&quot;汝祖父有阴功，子孙当贵显，宜葬某地。&quot;遂依其所指而窆之，即今白兔坟也。后生少师，弱冠登第，位至三公，加曾祖，祖，父，如其官。子孙贵盛，至今尚多贤者。</p>
            <p>　　鄞人杨自惩，初为县吏，存心仁厚，守法公平。时县宰严肃，偶挞一囚，血流满前，而怒犹未息，杨跪而宽解之。宰曰：&quot;怎奈此人越法悖理，不由人不怒。&quot;自惩叩首曰：&quot;上失其道，民散久矣，如得其情，哀矜勿喜；喜且不可，而况怒乎？&quot;宰为之霁颜。</p>
            <p>　　家甚贫，馈遗一无所取，遇囚人乏粮，常多方以济之。一日，有新囚数人待哺，家又缺米；给囚则家人无食；自顾则囚人堪悯；与其妇商之。</p>
            <p>　　妇曰：&quot;囚从何来？&quot;</p>
            <p>　　曰：&quot;自杭而来。沿路忍饥，菜色可掬。&quot;因撤己之米，煮粥以食囚。后生二子，长曰守陈，次曰守址，为南北吏部侍郎；长孙为刑部侍郎；次孙为四川廉宪，又俱为名臣；今楚亭，德政，亦其裔也。</p>
            <p>　　昔正统间，邓茂七倡乱於福建，士民从贼者甚众；朝廷起鄞县张都宪楷南征，以计擒贼，后委布政司谢都事，搜杀东路贼党；谢求贼中党附册籍，凡不附贼者，密授以白布小旗，约兵至日，插旗门首，戒军兵无妄杀，全活万人；后谢之子迁，中状元，为宰辅；孙丕，复中探花。</p>
            <p>　　莆田林氏，先世有老母好善，常作粉团施人，求取即与之，无倦色；一仙化为道人，每旦索食六七团。母日日与之，终三年如一日，乃知其诚也。因谓之曰：「吾食汝三年粉团，何以报汝？府后有一地，葬之，子孙官爵，有一升麻子之数。&quot;其子依所点葬之，初世即有九人登第，累代簪缨甚盛，福建有无林不开榜之谣。</p>
            <p>　　冯琢庵太史之父，为邑庠生。隆冬早起赴学，路遇一人，倒卧雪中，扪之，半僵矣。遂解己绵裘衣之，且扶归救苏。梦神告之曰：&quot;汝救人一命，出至诚心，吾遣韩琦为汝子。&quot;及生琢庵，遂名琦。</p>
            <p>　　台州应尚书，壮年习业於山中。夜鬼啸集，往往惊人，公不惧也；一夕闻鬼云：&quot;某妇以夫久客不归，翁姑逼其嫁人。明夜当缢死於此，吾得代矣。&quot;公潜卖田，得银四两。即伪作其夫之书，寄银还家；其父母见书，以手迹不类，疑之。既而曰：&quot;书可假，银不可假，想儿无恙。&quot;妇遂不嫁。其子后归，夫妇相保如初。</p>
            <p>　　公又闻鬼语曰：&quot;我当得代，奈此秀才坏吾事。&quot;</p>
            <p>　　旁一鬼曰：&quot;尔何不祸之？&quot;</p>
            <p>　　曰：&quot;上帝以此人心好，命作阴德尚书矣，吾何得而祸之？&quot;应公因此益自努励，善日加修，德日加厚；遇岁饥，辄捐谷以赈之；遇亲戚有急，辄委曲维持；遇有横逆，辄反躬自责，怡然顺受；子孙登科第者，今累累也。</p>
            <p>　　常熟徐凤竹〔木式〕，其父素富，偶遇年荒，先捐租以为同邑之倡，又分谷以赈贫乏，夜闻鬼唱於门曰：&quot;千不诓，万不诓；徐家秀才，做到了举人郎。&quot;相续而呼，连夜不断。是岁，凤竹果举於乡，其父因而益积德，孳孳不怠，修桥修路，斋僧接众，凡有利益，无不尽心。后又闻鬼唱於门曰：&quot;千不诓，万不诓；徐家举人，直做到都堂。&quot;凤竹官终两浙巡抚。</p>
            <p>　　喜兴屠康僖公，初为刑部主事，宿狱中，细询诸囚情状，得无辜者若干人，公不自以为功，密疏其事，以白堂官。后朝审，堂官摘其语，以讯诸囚，无不服者，释冤抑十馀人。一时辇下咸颂尚书之明。</p>
            <p>　　公复禀曰：&quot;辇毂之下，尚多冤民，四海之广，兆民之众，岂无枉者？宜五年差一减刑官，核实而平反之。&quot;尚书为奏，允其议。时公亦差减刑之列，梦一神告之曰：&quot;汝命无子，今减刑之议，深合天心，上帝赐汝三子，皆衣紫腰金。&quot;是夕夫人有娠，后生应埙，应坤，应【俊】，皆显官。</p>
            <p>　　嘉兴包凭，字信之，其父为池阳太守，生七子，凭最少，赘平湖袁氏，与吾父往来甚厚，博学高才，累举不第，留心二氏之学。一日东游泖湖，偶至一村寺中，见观音像，淋漓露立，即解橐中十金，授主僧，令修屋宇，僧告以功大银少，不能竣事；复取松布四疋，检箧中衣七件与之，内〔纟宁〕褶，系新置，其仆请已之。</p>
            <p>　　凭曰：&quot;但得圣像无恙，吾虽裸裎何伤？&quot;</p>
            <p>　　僧垂泪曰：&quot;舍银及衣布，犹非难事。只此一点心，如何易得。&quot;后功完，拉老父同游，宿寺中。公梦伽蓝来曰：&quot;汝子当享世禄矣。&quot;后子汴，孙柽芳，皆登第，作显官。</p>
            <p>　　嘉善支立之父，为刑房吏，有囚无辜陷重辟，意哀之，欲求其生。囚语其妻曰：&quot;支公嘉意，愧无以报，明日延之下乡，汝以身事之，彼或肯用意，则我可生也。&quot;其妻泣而听命。及至，妻自出劝酒，具告以夫意。支不听，卒为尽力平反之。囚出狱，夫妻登门叩谢曰：&quot;公如此厚德，晚世所稀，今无子，吾有弱女，送为箕帚妾，此则礼之可通者。&quot;支为备礼而纳之，生立，弱冠中魁，官至翰林孔目，立生高，高生禄，皆贡为学博。禄生大纶，登第。</p>
            <p>　　凡此十条，所行不同，同归於善而已。若复精而言之,则善有真，有假；有端，有曲；有阴，有阳；有是，有非；有偏，有正；有半，有满；有大，有小；有难，有易；皆当深辨。为善而不穷理，则自谓行持，岂知造孽，枉费苦心，无益也。</p>
            <p>　　何谓真假？昔有儒生数辈，谒中峰和尚，</p>
            <p>　　问曰：&quot;佛氏论善恶报应，如影随形。今某人善，而子孙不兴；某人恶，而家门隆盛；佛说无稽矣。&quot;</p>
            <p>　　中峰云：&quot;凡情未涤，正眼未开，认善为恶，指恶为善，往往有之。不憾己之是非颠倒，而反怨天之报应有差乎？&quot;</p>
            <p>　　众曰：&quot;善恶何致相反？&quot;中峰令试言。</p>
            <p>　　一人谓「詈人殴人是恶；敬人礼人是善。&quot;</p>
            <p>　　中峰云：&quot;未必然也。&quot;</p>
            <p>　　一人谓「贪财妄取是恶，廉洁有守是善。&quot;</p>
            <p>　　中峰云：&quot;未必然也。&quot;众人历言其状，中峰皆谓不然。因请问。</p>
            <p>　　中峰告之曰：&quot;有益於人，是善；有益於己，是恶。有益於人，则殴人，詈人皆善也；有益於己，则敬人，礼人皆恶也。是故人之行善，利人者公，公则为真；利己者私，私则为假。又根心者真，袭迹者假；又无为而为者真，有为而为者假；皆当自考。&quot;</p>
            <p>　　何谓端曲？今人见谨愿之士，类称为善而取之；圣人则宁取狂狷。至於谨愿之士，虽一乡皆好，而必以为德之贼；是世人之善恶，分明与圣人相反。推此一端，种种取舍，无有不谬；天地鬼神之福善祸淫，皆与圣人同是非，而不与世俗同取舍。凡欲积善，决不可徇耳目，惟从心源隐微处，默默洗涤，纯是济世之心，则为端；苟有一毫媚世之心，即为曲；纯是爱人之心，则为端；有一毫愤世之心，即为曲；纯是敬人之心，则为端；有一毫玩世之心，即为曲；皆当细辨。</p>
            <p>　　何谓阴阳？凡为善而人知之，则为阳善；为善而人不知，则为阴德。阴德，天报之；阳善，享世名。名，亦福也。名者，造物所忌；世之享盛名而实不副者，多有奇祸；人之无过咎而横被恶名者，子孙往往骤发，阴阳之际微矣哉。</p>
            <p>　　何谓是非？鲁国之法，鲁人有赎人臣妾於诸侯，皆受金於府，子贡赎人而不受金。孔子闻而恶之曰：&quot;赐失之矣。夫圣人举事，可以移风易俗，而教道可施於百姓，非独适己之行也。今鲁国富者寡而贫者众，受金则为不廉，何以相赎乎？自今以后，不复赎人於诸侯矣。&quot;</p>
            <p>　　子路拯人於溺，其人谢之以牛，子路受之。孔子喜曰：&quot;自今鲁国多拯人於溺矣。&quot;自俗眼观之，子贡不受金为优，子路之受牛为劣；孔子则取由而黜赐焉。乃知人之为善，不论现行而论流弊；不论一时而论久远；不论一身而论天下。现行虽善，其流足以害人；则似善而实非也；现行虽不善，而其流足以济人，则非善而实是也。然此就一节论之耳。他如非义之义，非礼之礼，非信之信，非慈之慈，皆当抉择。</p>
            <p>　　何谓偏正？昔吕文懿公，初辞相位，归故里，海内仰之，如泰山北斗。有一乡人，醉而詈之，吕公不动，谓其仆曰：&quot;醉者勿与较也。&quot;闭门谢之。逾年，其人犯死刑入狱。吕公始悔之曰：&quot;使当时稍与计较，送公家责治，可以小惩而大戒；吾当时只欲存心於厚，不谓养成其恶，以至於此。&quot;此以善心而行恶事者也。</p>
            <p>　　又有以恶心而行善事者。如某家大富，值岁荒，穷民白昼抢粟於市；告之县，县不理，穷民愈肆，遂私执而困辱之，众始定；不然，几乱矣。故善者为正，恶者为偏，人皆知之；其以善心行恶事者，正中偏也；以恶心而行善事者，偏中正也；不可不知也。</p>
            <p>　　何谓半满？易曰：&quot;善不积，不足以成名；恶不积，不足以灭身。&quot;书曰：「商罪贯盈，如贮物於器。&quot;勤而积之，则满；懈而不积，则不满。此一说也。</p>
            <p>　　昔有某氏女入寺，欲施而无财，止有钱二文，捐而与之，主席者亲为忏悔；及后入宫富贵，携数千金入寺舍之，主僧惟令其徒回向而已。</p>
            <p>　　因问曰：&quot;吾前施钱二文，师亲为忏悔，今施数千金，而师不回向，何也？&quot;</p>
            <p>　　曰：&quot;前者物虽薄，而施心甚真，非老僧亲忏，不足报德；今物虽厚，而施心不若前日之切，令人代忏足矣。&quot;此千金为半，而二文为满也。</p>
            <p>　　锺离授丹於吕祖，点铁为金，可以济世。</p>
            <p>　　吕问曰：&quot;终变否？&quot;</p>
            <p>　　曰：&quot;五百年后，当复本质。&quot;</p>
            <p>　　吕曰：&quot;如此则害五百年后人矣，吾不愿为也。&quot;</p>
            <p>　　曰：&quot;修仙要积三千功行，汝此一言，三千功行已满矣。&quot;此又一说也。</p>
            <p>　　又为善而心不著善，则随所成就，皆得圆满。心著於善，虽终身勤励，止於半善而已。譬如以财济人，内不见己，外不见人，中不见所施之物，是谓三轮体空，是谓一心清净，则斗粟可以种无涯之福，一文可以消千劫之罪，倘此心未忘，虽黄金万镒，福不满也。此又一说也。</p>
            <p>　　何谓大小？昔卫仲达为馆职，被摄至冥司，主者命吏呈善恶二录，比至，则恶录盈庭，其善录一轴，仅如筋而已。索秤称之，则盈庭者反轻，而如筋者反重。</p>
            <p>　　仲达曰：&quot;某年未四十，安得过恶如是多乎？&quot;</p>
            <p>　　曰：&quot;一念不正即是，不待犯也。&quot;因问轴中所书何事？</p>
            <p>　　曰：&quot;朝廷尝兴大工，修三山石桥，君上疏谏之，此疏稿也。&quot;</p>
            <p>　　仲达曰：&quot;某虽言，朝廷不从，於事无补，而能有如是之力。&quot;</p>
            <p>　　曰：&quot;朝廷虽不从，君之一念，已在万民；向使听从，善力更大矣。&quot;故志在天下国家，则善虽少而大；苟在一身，虽多亦小。</p>
            <p>　　何谓难易？先儒谓克己须从难克处克将去。夫子论为仁，亦曰先难。必如江西舒翁，舍二年仅得之束修，代偿官银，而全人夫妇；与邯郸张翁，舍十年所积之钱，代完赎银，而活人妻子，皆所谓难舍处能舍也。如镇江靳翁，虽年老无子，不忍以幼女为妾，而还之邻，此难忍处能忍也；故天降之福亦厚。凡有财有势者，其立德皆易，易而不为，是为自暴。贫贱作福皆难，难而能为，斯可贵耳。</p>
            <p>　　随缘济众，其类至繁，约言其纲，大约有十：第一，与人为善；第二，爱敬存心；第三，成人之美；第四，劝人为善；第五，救人危急；第六，兴建大利；第七，舍财作福；第八，护持正法；第九，敬重尊长；第十，爱惜物命。</p>
            <p>　　何谓与人为善？昔舜在雷泽，见渔者皆取深潭厚泽，而老弱则渔於急流浅滩之中，恻然哀之，往而渔焉；见争者皆匿其过而不谈，见有让者，则揄扬而取法之。期年，皆以深潭厚泽相让矣。夫以舜之明哲，岂不能出一言教众人哉？乃不以言教而以身转之，此良工苦心也。</p>
            <p>　　吾辈处未世，勿以己之长而盖人；勿以己之善而形人；勿以己之多能而困人。收敛才智，若无若虚；见人过失，且涵容而掩覆之。一则令其可改，一则令其有所顾忌而不敢纵，见人有微长可取，小善可录，翻然舍己而从之；且为艳称而广述之。凡日用间，发一言，行一事，全不为自己起念，全是为物立则；此大人天下为公之度也。</p>
            <p>　　何谓爱敬存心？君子与小人，就形迹观，常易相混，惟一点存心处，则善恶悬绝，判然如黑白之相反。故曰：君子所以异於人者，以其存心也。君子所存之心，只是爱人敬人之心。盖人有亲疏贵贱，有智愚贤不肖；万品不齐，皆吾同胞，皆吾一体，孰非当敬爱者？爱敬众人，即是爱敬圣贤；能通众人之志，即是通圣贤之志。何者？圣贤志，本欲斯世斯人，各得其所。吾合爱合敬，而安一世之人，即是为圣贤而安之也。</p>
            <p>　　何谓成人之美？玉之在石，抵掷则瓦砾，追琢则圭璋；故凡见人行一善事，或其人志可取而资可进，皆须诱掖而成就之。或为之奖借，或为之维持；或为白其诬而分其谤；务使成立而后已。</p>
            <p>　　大抵人各恶其非类，乡人之善者少，不善者多。善人在俗，亦难自立。且豪杰铮铮，不甚修形迹，多易指摘；故善事常易败，而善人常得谤；惟仁人长者，匡直而辅翼之，其功德最宏。</p>
            <p>　　何谓劝人为善？生为人类，孰无良心？世路役役，最易没溺。凡与人相处，当方便提撕，开其迷惑。譬犹长夜大梦，而令之一觉；譬犹久陷烦恼，而拔之清凉，为惠最溥。韩愈云：&quot;一时劝人以口，百世劝人以书。&quot;较之与人为善，虽有形迹，然对证发药，时有奇效，不可废也；失言失人，当反吾智。</p>
            <p>　　何谓救人危急？患难颠沛，人所时有。偶一遇之，当如恫【环】在身，速为解救。或以一言伸其屈抑；或以多方济其颠连。崔子曰：&quot;惠不在大，赴人之急可也。&quot;盖仁人之言哉。</p>
            <p>　　何谓兴建大利？小而一乡之内，大而一邑之中，凡有利益，最宜兴建；或开渠导水，或筑堤防患；或修桥梁，以便行旅；或施茶饭，以济饥渴；随缘劝导，协力兴修，勿避嫌疑，勿辞劳怨。</p>
            <p>　　何谓舍财作福？释门万行，以布施为先。所谓布施者，只是舍之一字耳。达者内舍六根，外舍六尘，一切所有，无不舍者。苟非能然，先从财上布施。世人以衣食为命，故财为最重。吾从而舍之，内以破吾之悭，外以济人之急；始而勉强，终则泰然，最可以荡涤私情，〔衤去〕除执吝。</p>
            <p>　　何谓护持正法？法者，万世生灵之眼目也。不有正法，何以参赞天地？何以裁成万物？何以脱尘离缚？何以经世出世？故凡见圣贤庙貌，经书典籍，皆当敬重而修饬之。至於举扬正法，上报佛恩，尤当勉励。</p>
            <p>　　何谓敬重尊长？家之父兄，国之君长，与凡年高，德高，位高，识高者，皆当加意奉事。在家而奉侍父母，使深爱婉容，柔声下气，习以成性，便是和气格天之本。出而事君，行一事，毋谓君不知而自恣也。刑一人，毋谓君不知而作威也。事君如天，古人格论，此等处最关阴德。试看忠孝之家，子孙未有不绵远而昌盛者，切须慎之。</p>
            <p>　　何谓爱惜物命？凡人之所以为人者，惟此恻隐之心而已；求仁者求此，积德者积此。周礼，&quot;孟春之月，牺牲毋用牝。&quot;孟子谓君子远庖厨，所以全吾恻隐之心也。故前辈有四不食之戒，谓闻杀不食，见杀不食，自养者不食，专为我杀者不食。学者未能断肉，且当从此戒之。</p>
            <p>　　渐渐增进，慈心愈长，不特杀生当戒，蠢动含灵，皆为物命。求丝煮茧，锄地杀虫，念衣食之由来，皆杀彼以自活。故暴殄之孽，当与杀生等。至於手所误伤，足所误践者，不知其几，皆当委曲防之。古诗云：&quot;爱鼠常留饭，怜蛾不点灯。&quot;何其仁也！</p>
            <p>　　善行无穷，不能殚述；由此十事而推广之，则万德可备矣。</p>
          </td>
        </tr>
      </table>
      <p>&nbsp;</p>
      <table width="463" border="0" cellspacing="0" cellpadding="0" align="center">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='02.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='04.htm'>下一页 </a></div>
                </td>
              </tr>
            </table>
            <p align=center>□ 作者：袁了凡居士 
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a>
            <p align=center>&nbsp;
          </td>
        </tr>
      </table>
    </td>
    <td width="85" valign="bottom"><img src="right.jpg" width="85" height="219" border="0"></td>
  </tr>
</table>
</body>
</html>

