<html>
<head>
<title>右第二十五章</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body bgcolor="#ffffff" leftmargin="0" topmargin="0" marginwidth="0" marginheight="0">
<div align="center">
  <table border="0" cellpadding="0" cellspacing="0" width="776">
    <tr valign="top"> 
      <td><img src="top1.gif" width="776" height="101" border="0"></td>
    </tr>
  </table>
  <table border="0" cellpadding="0" cellspacing="0" width="776" background="tablebg.gif">
    <tr valign="top"> 
      <td width="45"> 
        <table border="0" cellpadding="0" cellspacing="0" width="45" background="leftbg1.gif">
          <tr valign="top" align="center"> 
            <td colspan="3" height="111"><img src="leftbg1.gif" width="45" height="25" border="0"><br><a href="content.htm"><img src="return.gif" width="25" height="69" border="0"></a></td>
          </tr>
          <tr valign="top" align="center"> 
            <td colspan="3" height="86"><a href="59.htm"><img src="last.gif" width="25" height="69" border="0"></a></td>
          </tr>
          <tr valign="top" align="center"> 
            <td colspan="3"><a href="61.htm"><img src="next.gif" width="25" height="69" border="0"></a><br><img src="left1.gif" width="45" height="18" border="0"></td>
          </tr>
        </table>
      </td>
      <td align="center">
        <table width="500" cellspacing="0" cellpadding="0" align="center" border="0">
          <tr> 
            <td>              <p align="center" class="h">&nbsp;</p>
              <p align="center" class="h">中庸章句集注</p>
              <p align="center" class="h">右第二十五章</p>
            </td>
          </tr>
        </table>
        <br>
        <table width="500" border="0" cellspacing="0" cellpadding="0" align="center">
          <tr> 
            <td>　　<font color="#3366CC">言人道也。 </font> 
              <p>　　故至诚无息。<font color="#3366CC">既无虚假，自无间断。</font>不息则久，久则征，<font color="#3366CC">久，常于中也。征，验于外也。</font>征则悠远，悠远则博厚，博厚则高明。<font color="#3366CC">此皆以其验于外者言之。郑氏所谓&quot;至诚之德，着于四方&quot;者是也。存诸中者既久，则验于外者益悠远而无穷矣。悠远，故其积也广博而深厚；博厚，故其发也高大而光明。</font>博厚，所以载物也；高明，所以覆物也；悠久，所以成物也。<font color="#3366CC">悠久，即悠远，兼内外而言之也。本以悠远致高厚，而高厚又悠久也。此言圣人与天地同用。</font>博厚配地，高明配天，悠久无疆。<font color="#3366CC">此言圣人与天地同体。</font>如此者，不见而章，不动而变，无为而成。<font color="#3366CC">见，音现。见，犹示也。不见而章，以配地而言也。不动而变，以配天而言也。无为而成，以无疆而言也。</font>天地之道，可一言而尽也：其为物不贰，则其生物不测。<font color="#3366CC">此以下，复以天地明至诚无息之功用。天地之道，可一言而尽，不过曰诚而已。不贰，所以诚也。诚故不息，而生物之多，有莫知其所以然者。</font>天地之道：博也，厚也，高也，明也，悠也，久也。<font color="#3366CC">言天地之道，诚一不贰，故能各极所盛，而有下文生物之功。</font>今夫天，斯昭昭之多，及其无穷也，日月星辰系焉，万物覆焉。今夫地，一撮土之多，及其广厚，载华岳而不重，振河海而不泄，万物载焉。今夫山，一卷石之多，及其广大，草木生之，禽兽居之，宝藏兴焉。今夫水，一勺之多，及其不测，鼋鼍、蛟龙、鱼鳖生焉，货财殖焉。<font color="#3366CC">夫，音扶。华、藏，并去声。卷，平声。勺，市若反。昭昭，犹耿耿，小明也。此指其一处而言之。及其无穷，犹十二章及其至也之意，盖举全体而言也。振，收也。卷，区也。此四条，皆以发明由其不贰不息以致盛大而能生物之意。然天、地、山、川，实非由积累而后大，读者不以辞害意可也</font>诗云：&quot;维天之命，于穆不已！&quot;盖曰天之所以为天也。&quot;于乎不显！文王之德之纯！&quot;盖曰文王之所以为文也，纯亦不已。<font color="#3366CC">于，音乌。乎，音呼。诗周颂维天之命篇。于，叹辞。穆，深远也。不显，犹言岂不显也。纯，纯一不杂也。引此以明至诚无息之意。程子曰：&quot;天道不已，文王纯于天道，亦不已。纯则无二无杂，不已则无间断先后。&quot;</font></p>
            </td>
          </tr>
        </table>
        <p>&nbsp;</p>
        <table width="463" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='59.htm'>上一页</a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='61.htm'>下一页</a></div>
                  </td>
                </tr>
              </table>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
      </td>
      <td align="center" width="36">&nbsp;</td>
    </tr>
  </table>
  <table border="0" cellpadding="0" cellspacing="0" width="776">
    <tr valign="top"> 
      <td width="45"><img src="b1.gif" width="45" height="15" border="0"></td>
      <td width="695" background="bbg.gif"></td>
      <td width="36"><img src="b2.gif" width="36" height="15" border="0"></td>
    </tr>
  </table>
</div>
</body>
</html>

