<html>
<head>
<title>右第二十四章</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body bgcolor="#ffffff" leftmargin="0" topmargin="0" marginwidth="0" marginheight="0">
<div align="center">
  <table border="0" cellpadding="0" cellspacing="0" width="776">
    <tr valign="top"> 
      <td><img src="top1.gif" width="776" height="101" border="0"></td>
    </tr>
  </table>
  <table border="0" cellpadding="0" cellspacing="0" width="776" background="tablebg.gif">
    <tr valign="top"> 
      <td width="45"> 
        <table border="0" cellpadding="0" cellspacing="0" width="45" background="leftbg1.gif">
          <tr valign="top" align="center"> 
            <td colspan="3" height="111"><img src="leftbg1.gif" width="45" height="25" border="0"><br><a href="content.htm"><img src="return.gif" width="25" height="69" border="0"></a></td>
          </tr>
          <tr valign="top" align="center"> 
            <td colspan="3" height="86"><a href="58.htm"><img src="last.gif" width="25" height="69" border="0"></a></td>
          </tr>
          <tr valign="top" align="center"> 
            <td colspan="3"><a href="60.htm"><img src="next.gif" width="25" height="69" border="0"></a><br><img src="left1.gif" width="45" height="18" border="0"></td>
          </tr>
        </table>
      </td>
      <td align="center">
        <table width="500" cellspacing="0" cellpadding="0" align="center" border="0">
          <tr> 
            <td>              <p align="center" class="h">&nbsp;</p>
              <p align="center" class="h">中庸章句集注</p>
              <p align="center" class="h">右第二十四章</p>
            </td>
          </tr>
        </table>
        <br>
        <table width="500" border="0" cellspacing="0" cellpadding="0" align="center">
          <tr> 
            <td>　　<font color="#3366CC">言天道也。 </font> 
              <p>　　诚者自成也，而道自道也。<font color="#3366CC">道也之道，音导。言诚者物之所以自成，而道者人之所当自行也。诚以心言，本也；道以理言，用也。</font>诚者物之终始，不诚无物。是故君子诚之为贵。<font color="#3366CC">天下之物，皆实理之所为，故必得是理，然后有是物。所得之理既尽，则是物亦尽而无有矣。故人之心一有不实，则虽有所为亦如无有，而君子必以诚为贵也。盖人之心能无不实，乃为有以自成，而道之在我者亦无不行矣。</font>诚者非自成己而已也，所以成物也。成己，仁也；成物，知也。性之德也，合外内之道也，故时措之宜也。<font color="#3366CC">知，去声。诚虽所以成己，然既有以自成，则自然及物，而道亦行于彼矣。仁者体之存，知者用之发，是皆吾性之固有，而无内外之殊。既得于己，则见于事者，以时措之，而皆得其宜也。</font></p>
            </td>
          </tr>
        </table>
        <p>&nbsp;</p>
        <table width="463" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='58.htm'>上一页</a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='60.htm'>下一页</a></div>
                  </td>
                </tr>
              </table>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
      </td>
      <td align="center" width="36">&nbsp;</td>
    </tr>
  </table>
  <table border="0" cellpadding="0" cellspacing="0" width="776">
    <tr valign="top"> 
      <td width="45"><img src="b1.gif" width="45" height="15" border="0"></td>
      <td width="695" background="bbg.gif"></td>
      <td width="36"><img src="b2.gif" width="36" height="15" border="0"></td>
    </tr>
  </table>
</div>
</body>
</html>

