<html>
<head>
<title>卷三　坎坷记愁</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bg.gif" topmargin="0" marginwidth="0" marginheight="0">
<table border="0" cellpadding="0" cellspacing="0" width="776">
  <tr valign="top">
    <td><img src="top1.gif" width="38" height="80" border="0"><table border="0" cellpadding="0" cellspacing="0" height="275">
        <tr valign="top"> 
          <td width="25" height="28"><a href="content.htm"><img src="return.gif" width="25" height="73" border="0"></a></td>
          <td rowspan="6" width="13"><img src="top3.gif" width="13" height="275" border="0"></td>
        </tr>
        <tr valign="top"> 
          <td width="25" height="28"><img src="bodybg.gif" width="25" height="28" border="0"></td>
        </tr>
        <tr valign="top"> 
          <td width="25" height="73"><a href="02.htm"><img src="last.gif" width="25" height="73" border="0"></a></td>
        </tr>
        <tr valign="top"> 
          <td width="25" height="28"><img src="bodybg.gif" width="25" height="28" border="0"></td>
        </tr>
        <tr valign="top"> 
          <td width="25" height="28"><a href="04.htm"><img src="next.gif" width="25" height="73" border="0"></a></td>
        </tr>
      </table>
    </td>
    <td align="center"> 
      <p><img src="top2.gif" width="738" height="88" border="0"></p>
      <table width="500" cellspacing="0" cellpadding="0" align="center" border="0">
        <tr> 
          <td> 
            <p align="center" class="h">&nbsp;</p>
            <p align="center" class="h">卷三　坎坷记愁</p>
          </td>
        </tr>
      </table>
      <br>
      <table width="600" border="0" cellspacing="0" cellpadding="0" align="center">
        <tr> 
          <td> 　　人生坎坷何为乎来哉？往往皆自作孽耳，余则非也，多情重诺，爽直不羁，转因之为累。况吾父稼夫公慷慨豪侠，急人之难、成人之事、嫁人之女、抚人之儿，指不胜屈，挥金如土，多为他人。余夫妇居家，偶有需用，不免典质。始则移东补西，继则左支右决绌。谚云：&quot;处家人情，非钱不行。&quot;先起小人之议，渐招同室之讥。&quot;女子无才便是德&quot;，真千古至言也！余虽居长而行三，故上下呼芸为&quot;三娘&quot;。后忽呼为&quot;三太太&quot;，始而戏呼，继成习惯，甚至尊卑长幼，皆以&quot;三太太&quot;呼之，此家庭之变机欤？
            <p>　　乾隆乙巳，随侍吾父于海宁官舍。芸于吾家书中附寄小函，吾父曰：&quot;媳妇既能笔墨，汝母家信付彼司之。&quot;后家庭偶有闲言，吾母疑其述事不当，仍不令代笔。吾父见信非芸手笔，询余曰：&quot;汝妇病耶？&quot;余即作札问之，亦不答。久之，吾父怒曰：&quot;想汝妇不屑代笔耳！&quot;迨余归，探知委曲，欲为婉剖，芸急止之曰：&quot;宁受责于翁，勿失欢于姑也。&quot;竟不自白。</p>
            <p>　　庚成之春，予又随侍吾父于邗江幕中，有同事俞孚亭者挈眷居焉。吾父谓孚亭曰：&quot;一生辛苦，常在客中，欲觅一起居服役之人而不可得。儿辈果能仰体亲意，当于家乡觅一人来，庶语音相合。&quot;罕亭转述于余，密札致芸，倩媒物色，得姚氏女．芸以成否未定，未即禀知吾母。其来也，托言邻女为嬉游者，及吾父命余接取至署，芸又听旁人意见，托言吾父素所合意者。吾母见之曰：&quot;此邻女之嬉游者也，何娶之乎？&quot;芸遂并失爱于姑矣。</p>
            <p>　　壬子容，余馆真州。吾父病于邗江，余往省，亦病焉。余弟启堂时亦随待。芸来书曰：&quot;启堂弟曾向邻妇借贷，倩芸作保，现追索甚急。&quot;余询启堂，启堂转以嫂氏为多事，余遂批纸尾曰：&quot;父子皆病，无钱可偿，俟启弟归时，自行打算可也。&quot;未几病皆愈，余仍往真州。芸覆书来，吾父拆视之，中述启弟邻项事，且云：&quot;令堂以老人之病留由姚姬而起，翁病稍痊，宜密瞩姚托言思家，妾当令其家父母到扬接取。实彼此卸责之计也。&quot;吾父见书怒甚，询启堂以邻项事，答言不知，遂札饬余曰：&quot;汝妇背夫借债，谗谤小叔，且称姑曰令堂，翁曰老人，悖谬之甚！我已专人持札回苏斥逐，汝若稍有人心，亦当知过！&quot;余接此札，如闻青天霹雳，即肃书认罪，觅骑遄归，恐芸之短见也。到家述其本末，而家人乃持逐书至，历斥多过，言甚决绝。芸泣曰：&quot;妾固不合妄言，但阿翁当恕妇女无知耳。&quot;越数日，吾父又有手谕至，曰：&quot;我不为已甚，汝携妇别居，勿使我见，免我生气足矣。&quot;乃寄芸于外家，而芸以母亡弟出，不愿往依族中，幸友人鲁半舫闻而怜之，招余夫妇往居其家萧爽楼。</p>
            <p>　　越两载，吾父渐知始未，适余自岭南归，吾父自至萧爽楼谓芸曰：&quot;前事我已尽知，汝盍归乎？&quot;余夫妇欣然，仍归故宅，骨肉重圆。岂料又有憨园之孽障耶！</p>
            <p>　　芸素有血疾，以其弟克昌出亡不返。母金氏复念子病没，悲伤过甚所致，自识憨园，年余未发，余方幸其得良药。而憨为有力者夺去，以千金作聘，且许养其母。佳人已属沙叱利矣！余知之而未敢言也，及芸往探始知之，归而呜咽，谓余口：&quot;初不料憨之薄情乃尔也！&quot;余曰：&quot;卿自情痴耳，此中人何情之有哉？况锦衣玉食者，未必能安于荆钗布裙也，雨其后悔，莫若无成。&quot;因抚慰之再三。而芸终以受愚为恨，血疾大发，床席支离，刀圭无效，时发时止，骨瘦形销。不数年而逋负曰增，物议日起，老亲又以盟妓一端，憎恶日甚，余则调停中立。已非生人之境矣。</p>
            <p>　　芸生一女名青君，时年十四，颇知书，且极贤能，质钗典服，幸赖辛劳。子名逢森，时年十二，从师读书。余连年无馆，设一书画铺于家门之内，三日所进，不敷一日所出，焦劳困苦，竭蹶时形。隆冬无裘，挺身而过，青君亦衣中股栗，犹强曰&quot;不寒&quot;。因是芸誓不医药。偶能起床，适余有友人周春煦自福郡王幕中归，倩人绣《心经》一部，芸念绣经可以消灾降福，且利其绣价之丰，竟绣焉。而春煦行色匆匆，不能久待，十日告成，弱者骤劳，致增腰酸头晕之疾。岂知命薄者，佛亦不能发慈悲也！</p>
            <p>　　绣经之后，芸病转增，唤水索汤，上下厌之。有西人赁屋于余画铺之左，放利债为业，时倩余作画，因识之。友人某间渠借五十金，乞余作保，余以情有难却，允焉，而某竟挟资远遁。西人惟保是问，时来饶舌，初以笔墨为抵，渐至无物可偿。岁底吾父家居，西人索债，咆哮于门。吾父闻之，召余诃责曰：&quot;我辈衣冠之家，何得负此小人之债！&quot;正剖诉间，适芸有自幼同盟姊锡山华氏，知其病，遣人问讯。堂上误以为憨园之使，因愈怒曰：&quot;汝妇不守闺训，结盟娼妓；汝亦不思习上，滥伍小人。若置汝死地，情有不忍．姑宽三日限，速自为计，退必首汝逆矣！&quot;</p>
            <p>　　芸闻而泣曰：&quot;亲怒如此，皆我罪孽。妾死君行，君必不忍；妾留君去，君必不舍。姑密唤华家人来，我强起问之。&quot;因令青君扶至房外，呼华使问曰：&quot;汝主母特遗来耶？抑便道来耶？&quot;曰：&quot;主母久闻夫人卧病，本欲亲来探望，因从未登门，不敢造次，临行嘱咐：&quot;倘夫人不嫌乡居简亵，不妨到乡调养，践幼时灯下之言。&quot;盖芸与同绣日，曾有疾病相扶之誓也。因嘱之曰：&quot;烦汝速归，禀知主母，于两日后放舟密来。&quot;</p>
            <p>　　其人既退，谓余曰：&quot;华家盟姊情逾骨肉，君若肯至其家，不妨同行，但儿女携之同往既不便，留之累亲又不可，必于两日内安顿之。&quot;时余有表兄王荩臣一子名韫石，愿得青君为媳妇。芸曰：&quot;闻王郎懦弱无能，不过守成之子，而王又无成可守。幸诗礼之家，且又独子，许之可也。&quot;余谓荩臣曰：&quot;吾父与君有渭阳之谊，欲媳青君，谅无不允。但待长而嫁，势所不能。余夫妇往锡山后，君即禀知堂上，先为童熄；何如？&quot;荩臣喜曰：&quot;谨如命&quot;。逢森亦托友人夏揖山转荐学贸易。</p>
            <p>　　安顿已定，华舟适至，时庚申之腊二十五日也。芸曰：&quot;孑然出门，不惟招邻里笑，且西人之项无着，恐亦不放，必于明日五鼓悄然而去。&quot;余曰：&quot;卿病中能冒晓寒耶？&quot;芸曰；&quot;死生有命，无多虑也。&quot;密禀吾父，办以为然。是夜先将半肩行李挑下船，令逢森先卧。青君泣于母侧，芸嘱曰：&quot;汝母命苦，兼亦情痴，故遭此颠沛，幸汝父待我厚，此去可无他虑。两三年内，必当布置重圆。汝至汝家须尽妇道，勿似汝母。汝之翁姑以得汝为幸，必善视汝。所留箱笼什物，尽付汝带去。汝弟年幼，故未令知，临行时托言就医，数日即归，俟我去远告知其故，禀闻祖父可也。&quot;旁有旧妪，即前卷中曾赁其家消暑者，愿送至乡，故是时陪傍在侧，拭泪不已。将交五鼓，暖粥共啜之。芸强颜笑曰：&quot;昔一粥而聚，今一粥而散，若作传奇，可名《吃粥记》矣。&quot;逢森闻声亦起，呻曰：&quot;母何为？&quot;芸曰：&quot;将出门就医耳。&quot;逢森曰：&quot;起何早？&quot;曰：&quot;路远耳。汝与姊相安在家，毋讨祖母嫌。我与汝父同往，数日即归。&quot;鸡声三唱，芸含泪扶妪，启后门将出，逢森忽大哭曰：&quot;噫，我母不归矣！&quot;青君恐惊人，急掩其口而慰之．当是时，余两人寸肠已断，不能复作一语，但止以&quot;匆哭&quot;而已。青君闭们后，芸出巷十数步，已疲不能行，使妪提灯，余背负之而行。将至舟次，几为逻者所执，幸老妪认芸为病女，余为婿，且得舟子皆华氏工人，闻声接应，相扶下船。解维后，芸始放声痛哭。是行也，其母子已成永诀矣！</p>
            <p>　　华名大成，居无锡之东高山，面山而居，躬耕为业，人极朴诚，其妻夏氏，即芸之盟姊也。是日午未之交，始抵其家。华夫人已倚门而侍，率两笑女至舟，相见甚欢，扶芸登岸，款待殷勤。四邻妇人孺子哄然入室，将芸环视，有相问讯者，有相怜惜者，交头接耳，满室啾啾。芸谓华夫人曰：&quot;今日真如渔父入桃源矣。&quot;华曰：&quot;妹莫笑，乡人少所见多所怪耳。&quot;自此相安度岁。</p>
            <p>　　至元宵，仅隔两旬而芸渐能起步，是夜观龙灯于打麦场中，神情态度渐可复元。余乃心安，与之私议曰：&quot;我居此非计，欲他适而短于资，奈何？&quot;芸曰：&quot;妾亦筹之矣。君姊丈范惠来现于靖江盐公堂司会计，十年前曾借君十金，适数不敷，妾典钗凑之，君忆之耶？&quot;余曰：&quot;忘之矣。&quot;芸曰：&quot;闻靖江去此不远，君盍一往？&quot;余如其言。</p>
            <p>　　时天颇暖，织绒袍哗叽短褂犹觉其热，此辛酉正月十六日也。是夜宿锡山客旅，赁被而卧。晨起趁江阴航船，一路逆风，继以微雨。夜至江阴江口，春寒彻骨，沽酒御寒，囊为之罄。踌躇终夜，拟卸衬衣质钱而渡。十九日北风更烈，雪势犹浓，不禁惨然泪落，暗计房资渡费，不敢再饮。正心寒股栗间，忽见一老翁草鞋毡笠负黄包，入店，以目视余，似相识者。余曰：&quot;翁非泰州曹姓耶？&quot;答曰：&quot;然。我非公，死填沟壑矣！今小女无恙，时诵公德。不意今日相逢，何逗留于此？&quot;盖余幕泰州时有曹姓，本微贱，一女有姿色，已许婿家，有势力者放债谋其女，致涉讼，余从中调护，仍归所许，曹即投入公们为隶，叩首作谢，故识之。余告以投亲遇雪之由，曹曰：&quot;明日天晴，我当顺途相送。&quot;出钱沽酒，备极款洽。二十日晓钟初动，即闻江口唤渡声，余惊起，呼曹同济。曹曰：&quot;勿急，宜饱食登舟。&quot;乃代偿房饭钱，拉余出沽。余以连日逗留，急欲赶渡，食不下咽，强啖麻饼两枚。及登舟，江风如箭，四肢发战。曹曰：&quot;闻江阴有人缢于靖，其妻雇是舟而往，必俟雇者来始渡耳。&quot;枵腹忍寒，午始解缆。至靖，暮烟四合矣。曹曰：&quot;靖有公堂两处，所访者城内耶？城外耶？&quot;余踉跄随其后，且行且对曰：&quot;实不知其内外也。&quot;曹曰：&quot;然则且止宿，明日往访耳。&quot;进旅店，鞋袜已为泥淤湿透，索火烘之，草草饮食，疲极酣睡。晨起，袜烧其半，曹又代偿房饭钱。访至城中，惠来尚未起，闻余至，披衣出，见余状惊曰：&quot;舅何狼狈至此？&quot;余曰：&quot;姑勿问，有银乞借二金，先遣送我者。&quot;惠来以香饼二圆授余，即以赠曹。曹力却，受一圆而去。余乃历述所遭，并言来意。惠来曰：&quot;郎舅至戚，即无宿逋，亦应竭尽绵力，无如航海盐船新被盗，正当盘帐之时，不能挪移丰赠，当勉描番银二十圆以偿旧欠，何如？&quot;余本无奢望，遂诺之．</p>
            <p>　　留住两日，天已晴暖，即作归计。二十五日仍回华宅。芸曰：&quot;君遇雪乎？&quot;余告以所苦。因惨然曰：&quot;雪时，妾以君为抵靖，乃尚逗留江口。幸遇曹老，绝处逢生，亦可谓吉人天相矣。&quot;越数日，得青君信，知逢森已为揖山荐引入店，荩臣请命于吾父，择正月二十四日将伊接去。儿女之事粗能了了，但分离至此，令人终觉惨伤耳。</p>
            <p>　　二月初，日暖风和，以靖江之项薄备行装，访故人胡肯堂于邗江盐署，有贡局众司事公延入局，代司笔墨，身心稍定。至明年壬戌八月，接芸书曰：&quot;病体全廖，惟寄食于非亲非友之家，终觉非久长之策了，愿亦来邗，一睹平山之胜。&quot;余乃赁屋于邗江先春门外，临河两椽，自至华氏接芸同行。华夫人赠一小奚奴曰阿双，帮司炊爨，并订他年结邻之约。</p>
            <p>　　时已十月，平山凄冷，期以春游。满望散心调摄，徐图骨肉重圆。不满月，而贡局司事忽裁十有五人，余系友中之友，遂亦散闲。芸始犹百计代余筹画，强颜慰藉，未尝稍涉怨尤。至癸亥仲春，血疾大发。余欲再至靖江作将伯之呼，芸曰：&quot;求亲不如求友。&quot;余曰：&quot;此言虽是，亲友虽关切，现皆闲处，自顾不遑。&quot;芸曰：&quot;幸天时已暖，前途可无阻雪之虑，愿君速去速回，勿以病人为念。君或体有不安，妾罪更重矣。&quot;时已薪水不继，余佯为雇骡以安其心，实则囊饼徒步，且食且行。向东南，两渡叉河，约八九十里，四望无村落。至更许，但见黄沙漠漠，明星闪闪，得一土地祠，高约五尺许，环以短墙，植以双柏，因向神叩首，祝曰：&quot;苏州沈某投亲失路至此，欲假神祠一宿，幸神怜佑。&quot;于是移小石香炉于旁，以身探之，仅容半体。以风帽反戴掩面，坐半身于中，出膝于外，闭目静听，微风萧萧而已。足疲神倦，昏然睡去。及醒，东方已白，短墙外忽有步语声，急出探视，盖土人赶集经此也。问以途，曰；&quot;南行十里即泰兴县城，穿城向东南十里一土墩，过八墩即靖江，皆康庄也。&quot;余乃反身，移炉于原位，叩首作谢而行。过泰兴，即有小车可附。申刻抵靖。投刺焉。良久，司阍者曰：&quot;范爷因公往常州去矣。&quot;察其辞色，似有推托，余诘之曰：&quot;何日可归？&quot;曰：&quot;不知也。&quot;余曰：&quot;虽一年亦将待之。&quot;阍者会余意，私问曰：&quot;公与范爷嫡郎舅耶？&quot;余曰：&quot;苟非嫡者，不待其归矣。&quot;阍者曰：&quot;公姑待之。&quot;越三日，乃以回靖告，共挪二十五金。</p>
            <p>　　雇骡急返，芸正形容惨变，咻咻涕泣。见余归，卒然曰：&quot;君知昨午阿双卷逃乎？倩人大索，今犹不得。失物小事，人系伊母临行再三交托，今若逃归，中有大江之阻，已觉堪虞，倘其父母匿子图诈，将奈之何？且有何颜见我盟姊？&quot;余曰：&quot;请勿急，卿虑过深矣。匿子图诈，诈其富有也，我夫妇两肩担一口耳，况携来半载，授衣分食，从未稍加扑责，邻里咸知。此实小奴丧良，乘危窃逃。华家盟姊赠以匪人，彼无颜见卿，卿何反谓无颜见彼耶？今当一面呈县立案，以杜后患可也。&quot;芸闻余言，意似稍释。然自此梦中呓语，时呼&quot;阿双逃矣&quot;，或呼&quot;憨何负我&quot;，病势日以增矣。</p>
            <p>　　余欲延医诊治，芸阻曰；&quot;妾病始因弟亡母丧，悲痛过甚，继为情感，后由忿激，而平素又多过虑，满望努力做一好媳妇，而不能得，以至头眩、怔忡诸症毕备，所谓病人膏盲，良医束手，请勿为无益之费。忆妾唱随二十三中，蒙君错爱，百凡体恤，不以顽劣见弃，知己如君，得婿如此，妾已此生无憾！若布衣暖，菜饭饱，一室雍雍，优游泉石，如沧浪亭、萧爽楼之处境，真成烟火神仙矣。神仙几世才能修到，我辈何人，敢望神仙耶？强而求之，致干造物之忌，即有情魔之扰。总因君太多情，妾生薄命耳！&quot;因又呜咽而言曰：&quot;人生百年，终归一死。今中道相离，忽焉长别，不能终奉箕帚、目睹逢森娶妇，此心实觉耿耿。&quot;言已，泪落如豆。余勉强慰之曰：&quot;卿病八年，恹恹欲绝者屡矣，今何忽作断肠语耶？&quot;芸曰：&quot;连日梦我父母放舟来接，闭目即飘然上下，如行云雾中，殆魂离而躯壳存乎？&quot;余曰：&quot;此神不收舍，服以补剂，静心调养，自能安痊。&quot;芸又唏嘘曰：&quot;妾若稍有生机-线，断不敢惊君听闻。今冥路已近，苟再不言，言无日矣．君之不得亲心，流离颠沛，皆由妾故，妾死则亲心自可挽回，君亦可免牵挂。堂上春秋高矣，妾死，君宜早归。如无力携妾骸骨归，不妨暂居于此，待君将来可耳。愿君另续德容兼备者，以奉双亲，抚我遗子，妾亦瞑目矣。&quot;言至此，痛肠欲裂，不觉惨然大恸。余曰：&quot;卿果中道相舍，断无再续之理，况'曾经沧海难为水，除却巫山不是云'耳。&quot;芸乃执余手而更欲有言，仅断续叠言&quot;来世&quot;二宇，忽发喘口噤，两目瞪视，千呼万唤已不能言。痛泪两行，涔涔流溢．既而喘沥微，泪渐干，一灵缥缈，竟尔长逝！时嘉庆癸亥三月三十日也。当是时，孤灯一盏，举目无亲，两手空拳，寸心欲碎。绵绵此恨，曷其有极！</p>
            <p>　　承吾友胡省堂以十金为助，余尽室中所有，变卖一空，亲为成殓。呜呼！芸一女流，具男子之襟怀才识。归吾门后，余日奔走衣食，中馈缺乏，芸能纤悉不介意。及余家居，惟以文字相辩析而已。卒之疾病颠连，赍恨以没，谁致之耶？余有负闺中良友，又何可胜道哉？！奉劝世间夫妇，固不可彼此相仇，亦不可过于情笃。话云&quot;恩爱夫妻不到头&quot;，如余者，可作前车之鉴也。</p>
            <p>　　回煞之期，俗传是日魂必随煞而归，故居中铺设一如生前，且须铺生前旧衣于床上，置旧鞋于床下，以待魂归瞻顾，吴下相传谓之&quot;收眼光&quot;。延羽士作法，先召于床而后遣之，谓之&quot;接眚&quot;。邗江俗例，设酒肴于死者之室。一家尽出，调之&quot;避眚&quot;。以故有因避被窃者。芸娘眚期，房东因同居而出避，邻家嘱余亦设肴远避。众冀魄归一见，姑漫应之。同乡张禹门谏余曰：&quot;因邪入邪，宜信其有，勿尝试也。&quot;余曰：&quot;所以不避而待之者，正信其有也。&quot;张曰：&quot;回煞犯煞不利生人，夫人即或魂归，业已阴阳有间，窃恐欲见者无形可接，应避者反犯其锋耳。&quot;时余痴心不昧，强对曰：&quot;死生有命。君果关切，伴我何如？&quot;张口：&quot;我当于门外守之，君有异见，一呼即入可也。&quot;余乃张灯入室，见铺设宛然而音容已杳，不禁心伤泪涌。又恐泪眼模糊失所欲见，忍泪睁目，坐床而待。抚其所遗旧服，香泽犹存，不觉柔肠寸断，冥然昏去。转念待魂而来，何去遽睡耶？开目四现，见席上双烛青焰荧荧，缩光如豆，毛骨悚然，通体寒栗。因摩两手擦额，细瞩之，双焰渐起，高至尺许，纸裱顶格几被所焚。余正得借光四顾间，光忽又缩如前。此时心舂股栗，欲呼守者进观，而转念柔魂弱魄，恐为盛阳所逼，悄呼芸名而祝之，满室寂然，一无所见，既而烛焰复明，不复腾起矣。出告禹门，服余胆壮，不知余实一时情痴耳。</p>
            <p>　　芸没后，忆和靖&quot;妻梅子鹤&quot;语，自号梅逸。权葬芸于扬州西门外之金桂山，俗呼郝家宝塔。买一棺之地，从遗言寄于此。携木主还乡，吾母亦为悲悼，青君、逢森归来，痛哭成服。启堂进言曰：&quot;严君怒犹未息，兄宜仍往扬州，俟严君归里，婉言劝解，再当专札相招。&quot;余遂拜母别子女，痛哭一场，复至扬州，卖画度日。因得常哭于芸娘之墓，影单形只，备极凄凉，且偶经故居，伤心惨目。重阳日，邻冢皆黄，芸墓独青，守坟者曰：&quot;此好穴场，故地气旺也。&quot;余暗祝曰：&quot;秋风已紧，身尚衣单，卿若有灵，佑我图得一馆，度此残年，以持家乡信息。&quot;未几，江都幕客章驭庵先生欲回浙江葬亲，倩余代庖三月，得备御寒之具。封篆出署，张禹门招寓其家。张亦失馆，度岁艰难，商于余，即以余资二十金倾囊借之，且告曰：&quot;此本留为亡荆扶柩之费，一俟得有乡音，偿我可也。&quot;是年即寓张度岁，晨占夕卜，乡音殊杳。</p>
            <p>　　至甲子三月，接青君信，知吾父有病。即欲归苏，又恐触旧忿。正趑趄观望间，复接青君信，始痛悉吾父业已辞世。刺骨痛心，呼天莫及。无暇他计，即星夜驰归，触首灵前，哀号流血。呜呼！吾父一生辛苦，奔走于外。生余不肖，既少承欢膝下，又未侍药床前，不孝之罪何可逭哉！吾母见余哭，曰：&quot;汝何此日始归耶？&quot;余曰：&quot;儿之归，幸得青君孙女信也。&quot;吾母目余弟妇，遂默然。余入幕守灵至七，终无一人以家事告，以丧事商者。余自问人子之道已缺，故亦无颜询问。</p>
            <p>　　一日，忽有向余索逋者登门饶舌，余出应曰，&quot;欠债不还，固应催索，然吾父骨肉未寒，乘凶追呼，未免太甚。&quot;中有一人私谓余曰：&quot;我等皆有人招之使来，公且避出，当向招我者索偿也。&quot;余曰：&quot;我欠我偿，公等速退！&quot;皆唯唯而去。余因呼启堂谕之曰：&quot;兄虽不肖，并未作恶不端，若言出嗣降服，从未得过纤毫嗣产，此次奔丧归来，本人子之道，岂为产争故耶？大丈夫贵乎自立，我既一身归，仍以一身去耳！&quot;言已，返身入幕，不觉大恸。叩辞吾母，走告青君，行将出走深山，求赤松子于世外矣。</p>
            <p>　　青君正劝阻间，友人夏南熏字淡安、夏逢泰字揖山两昆季寻踪而至，抗声谏余曰：&quot;家庭若此，固堪动忿，但足下父死而母尚存，妻丧而子未立，乃竟飘然出世，于心安乎。&quot;余曰：&quot;然则如之何？&quot;淡安曰：&quot;奉屈暂居寒舍，闻石琢堂殿撰有告假回籍之信，盍俟其归而往谒之？其必有以位置君也。&quot;余曰：&quot;凶丧未满百日，兄等有老亲在堂，恐多未便。&quot;揖山曰：&quot;愚兄弟之相邀，亦家君意也。足下如执以为不便，四邻有禅寺，方丈僧与余交最善，足下设榻于寺中，何如？&quot;余诺之。青君曰：&quot;祖父所遗房产，不下三四千金，既已分毫不取。岂自己行囊亦舍去耶？我往取之，径送禅寺父亲处可也。&quot;因是于行囊之外，转得吾父所遗图书、砚台、笔筒数件。</p>
            <p>　　寺僧安置予于大悲阁。阁南向，向东设神像，隔西首一间，设月窗，紧对佛龛，中为作佛事者斋食之地。余即设榻其中，临门有关圣提刀立像，极威武。院中有银杏一株，大三抱，荫覆满阁，夜静风声如吼。揖山常携酒果来对酌，曰：&quot;足下一人独处，夜深不寐，得无畏怖耶？&quot;余口：&quot;仆一生坦直，胸无秽念，何怖之有？&quot;居未几，大雨倾盆，连宵达旦三十条天，时虑银杏折枝，压梁倾屋。赖神默佑，竟得无恙。而外之墙坍屋倒者不可胜计，近处田禾俱被漂没。余则日与僧人作画，不见不闻。七月初，天始霁，揖山尊人号几莼芗有交易赴崇明，偕余往，代笔书券得二十金。归，值吾父将安葬，启堂命逢森向余曰：&quot;叔因葬事乏用，欲助一二十金。&quot;余拟倾囊与之，揖山不允，分帮其半。余即携青君先至墓所，葬既毕，仍返大悲阁。九月杪，揖山有田在东海永寨沙，又偕余往收其息。盘桓两月，归已残冬，移寓其家雪鸿草堂度岁。真异姓骨肉也。</p>
            <p>　　乙丑七月，琢堂始自都门回籍。琢堂名韫玉，字执如，琢堂其号也，与余为总角交。乾隆庚戌殿元，出为四川重庆守。白莲教之乱，三年戎马，极著劳绩。及归，相见甚欢，旋于重九日挈眷重赴四川重庆之任，邀余同往。余即四别吾母于九妹倩陆尚吾家，盖先君故居已属他人矣。吾母嘱曰&quot;汝弟不足恃，汝行须努力。重振家声，全望汝也！&quot;逢森送余至半途，忽泪落不已，因嘱勿送而返。舟出京口，琢堂有旧交王惕夫孝廉在淮扬盐署，绕道往晤，余与偕往，又得一顾芸娘之墓。返舟由长江溯流而上，一路游览名胜。至湖北之荆州，得升潼关观察之信，遂留余雨其嗣君敦夫眷属等，暂寓荆州，琢堂轻骑减从至重庆度岁，遂由成都历栈道之任。丙寅二月，川眷始由水路往，至樊城登陆。途长费短，车重人多，毙马折轮，备尝辛苦。抵潼关甫三月，琢堂又升山左廉访，清风两袖。眷属不能偕行，暂借潼川书院作寓。十月杪，始支山左廉俸，专人接眷。附有青君之书，骇悉逢森于四月间夭亡。始忆前之送余堕泪者，盖父子永诀也。呜呼！芸仅一子，不得延其嗣续耶！琢堂闻之，亦为之浩叹，赠余一妾，重入春梦。从此扰扰攘攘，又不知梦醒何时耳。	
            </p>
          </td>
        </tr>
      </table>
      <p>&nbsp;</p>
      <table width="463" border="0" cellspacing="0" cellpadding="0" align="center">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='02.htm'>上一卷</a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='04.htm'>下一卷</a></div>
                </td>
              </tr>
            </table>
            <p align=center>□ 作者：沈三白
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a>
            <p align=center>&nbsp; 
          </td>
        </tr>
      </table>
      
    </td>
  </tr>
</table>
</body>

</html>

