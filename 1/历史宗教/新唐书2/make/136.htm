<html>
<head>
<title>列传第四十八  李萧卢韦赵和</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<table width="776" border="0" cellspacing="0" cellpadding="0">
  <tr> 
    <td rowspan="2" height="234" valign="top" width="139"><img src="left.gif" height="234" width="139"></td>
    <td rowspan="2" width="87" valign="top" align="right"><img src="middle.gif" width="87" height="234" usemap="#Map" border="0"><map name="Map"><area shape="rect" coords="4,7,83,27" href="135.htm"><area shape="rect" coords="3,87,83,107" href="content.htm"><area shape="rect" coords="5,166,80,189" href="137.htm"></map></td>
    <td rowspan="2" width="74" valign="top"><img src="right.gif" width="74" height="234"></td>
    <td rowspan="2" valign="top" width="476"> 
      <p><img src="up.gif" width="476" height="20"></p>
      <table width="460" cellspacing="0" cellpadding="0">
        <tr> 
          <td> 
            <p>&nbsp;</p>
            <p align="center" class="h">列传第四十八 李萧卢韦赵和</p>
          </td>
        </tr>
      </table>
      <br>
      <table width="460" border="0" cellspacing="0" cellpadding="0">
        <tr>
          <td>　　李峤，字巨山，赵州赞皇人。早孤，事母孝。为儿时，梦人遗双笔，自是有文辞，十五通《五经》，薛元超称之。二十擢进士第，始调安定尉。举制策甲科，迁长安。时畿尉名文章者，骆宾王、刘光业，峤最少，与等夷。
            <p>　　授监察御史。高宗击邕、岩二州叛獠，诏监其军，峤入洞喻降之，由是罢兵。稍迁给事中。会来俊臣构狄仁杰、李嗣真、裴宣礼等狱，将抵死，敕峤与大理少卿张德裕、侍御史刘宪覆验，德裕等内知其冤，不敢异。峤曰：&quot;知其枉不申，是谓见义不为者。&quot;卒与二人列其枉，忤武后旨，出为润州司马。久乃召为凤阁舍人，文册大号令，多主为之。</p>
            <p>　　初置右御史台，察州县吏善恶、风俗得失，峤上疏曰：&quot;禁网上疏，法象宜简，简则法易行而不烦杂，疏则所罗广而不苛碎。伏见垂拱时，诸道巡察使科条四十有四，至别敕令又三十。而使以三月出，尽十一月奏事，每道所察吏，多者二千，少亦千计，要在品核才行而褒贬之。今期会迫促，奔逐不暇，欲望详究所能，不亦艰哉。此非隳於职，才有限，力不逮耳。臣愿量其功程以为节制，使器周於用，力济於时，然后得失可以精核矣。&quot;又言：&quot;今所察按，准汉六条而推广之，则无不包矣，乌在多张事目也？且朝廷万机非无事，而机事之动，常在四方，故出使者冠盖相望。今已置使，则外州之事悉得专之，传驿减矣。请率十州置一御史，以期岁为之限，容其身到属县，过闾里，督察奸讹，访风俗，然后可课其成功。且御史出入天禁，励己自，比他吏相百也。按劾回庸，纠`隐欺，比他吏相十也。陛下诚用臣言，妙择能者委之，莫不尽力效死矣。&quot;武后善之，下制析天下为二十道，择堪使者。为众议沮止。</p>
            <p>　　俄知天宫侍郎事，进麟台少监、同凤阁鸾台平章事。迁鸾台侍郎。会张锡辅政，峤，其出也，罢为成均祭酒。俄检校文昌左丞，留守东都。长安三年，以本官复为平章事，知纳言。迁内史，峤辞剧，复为成均祭酒、平章事。</p>
            <p>　　武后将建大像於白司马坂，峤谏：&quot;造像虽俾浮屠输钱，然非州县承办不能济，是名虽不税而实税之。臣计天下编户，贫弱者众，有卖舍、帖田供王役者。今造像钱积十七万缗，若颁之穷人，家给千钱，则纾十七万户饥寒之苦，德无穷矣。&quot;不纳。</p>
            <p>　　张易之败，坐附会贬豫州刺史，未行，改通州。数月，以吏部侍郎召，俄迁尚书。神龙二年，代韦安石为中书令。</p>
            <p>　　峤在吏部时，阴欲藉时望复宰相，乃奏置员外官数千。既吏众猥，府库虚耗，乃上书归咎于时，因盖向非，曰：</p>
            <p>　　元首之尊，居有重门击柝之卫，出有清警戒道之禁，所以备非常，息异望，诚不可易举动，慢防闲也。陛下厌崇邃，轻尊严，微服潜游，阅廛过市，行路私议，朝廷惊惧，如祸产意外，纵不自惜，奈宗庙苍生何？</p>
            <p>　　又分职建官，不可以滥。传曰：&quot;官不必备，惟其人。&quot;自帝室中兴，以不慎爵赏为惠，冒级躐阶，朝升夕改，正阙不给，加以员外。内则府库为殚，外则黎庶蒙害，非求贤助治之道也。愿爱班荣，息匪服之议。今文武六十以上，而天造含容，皆矜恤之。老病者已解还授，员外者既遣复留。恐非所以消敝救时也。请敕有司料其可用进，不可用退。又远方夷人不堪治事，国家向务抚纳而官之，非立功酋长，类糜俸禄。愿商度非要者，一切放还。</p>
            <p>　　又《易》称：&quot;何以守位曰仁，何以聚人曰财。&quot;今百姓乏窭，不安居处，不可以守位。仓储荡耗，财力倾殚，不足以聚人。山东病水潦，江左困输转。国匮於上，人穷於下。如令边埸少祝恐逋亡遂多，盗贼群行，何财召募？何众闲遏乎？又崇作寺观，功费浩广。今山东岁饥，糟糠不厌。而投艰厄之会，收庸、调之半，用吁嗟之物，以荣土木，恐怨结三灵，谤蒙四海。</p>
            <p>　　又比缘征戍，巧诈百情，破役隐身，规脱租赋。今道人私度者几数十万，其中高户多丁，黠商大贾，诡作台符，羼名伪度。且国计军防，并仰丁口，今丁皆出家，兵悉入道，征行租赋，何以备之？</p>
            <p>　　又重赂贵近，补府若史，移没籍产，以州县甲等更为下户。当道城镇，至无捉驿者，役逮小弱，即破其家。愿许十道使访察括取，使奸猾不得而隐。</p>
            <p>　　又太常乐户已多，复求访散乐，独持大鼓者已二万员，愿量留之，余勒还籍，以杜妄费。</p>
            <p>　　中宗以其身宰相，乃自陈失政，丐罢官，无所嫁非，手诏诘让。峤惶恐，复视事。</p>
            <p>　　三年，加修文馆大学士，封赵国公，以特进同中书门下三品。睿宗立，罢政事，下除怀州刺史，致仕。初，中宗崩，峤尝密请相王诸子不宜留京师。及玄宗嗣位，获其表宫中，或请诛之。张说曰：&quot;峤诚懵逆顺，然为当时谋，吠非其主，不可追罪。&quot;天子亦顾数更赦，遂免，贬滁州别驾，听随子虔州刺史畅之官。改庐州别驾，卒，年七十。</p>
            <p>　　峤富才思，有所属缀，人多传讽。武后时，汜水获瑞石，峤为御史，上《皇符》一篇，为世讥薄。然其仕前与王勃、杨盈川接，中与崔融、苏味道齐名，晚诸人没，而为文章宿老，一时学者取法焉。</p>
            <p>　　萧至忠，沂州丞人。祖德言，为秘书少监。至忠少与友期诸路，会雨雪，人引避，至忠曰：&quot;宁有与人期可以失信？&quot;卒友至乃去，众叹服。仕为伊阙、洛阳尉。迁监察御史，劾奏凤阁侍郎苏味道赃贪，超拜吏部员外郎。至忠长击断，誉闻当时。中宗神龙初，为御史中丞。始，至忠为御史，而李承嘉为大夫，尝让诸御史曰：&quot;弹事有不咨大夫，可乎？&quot;众不敢对，至忠独曰：&quot;故事，台无长官。御史，天子耳目也，其所请奏当专达，若大夫许而后论，即劾大夫者，又谁白哉？&quot;承嘉惭。至是，承嘉为户部尚书，至忠劾祝钦明、窦希d与承嘉等罪，百寮震悚。迁吏部侍郎，犹兼中丞。</p>
            <p>　　节愍太子以兵诛武三思而败，宗楚客等谂侍御史冉祖雍上变，言相王与太子谋。帝欲按之，至忠泣曰：&quot;往者，天后欲以相王为太子，而王不食累日，独请迎陛下，其让德天下莫不闻。陛下贵为天子，不能容一弟，受人罗织耶？窃为陛下不取。&quot;帝纳其言，止。寻授中书侍郎、同中书门下平章事。上疏陈时政曰：</p>
            <p>　　求治之道，首于用贤。苟非其才则官旷，官旷则事废，事废则人残，历代所以陵迟者此也。今授职用人，多因贵要为粉饰，上下相蒙，苟得为是。夫官爵，公器也；恩幸，私惠也。王者正可金帛富之，梁肉食之，以存私泽也。若公器而私用之，则公义不行而劳人解体，私谒开而正言塞。日K月削，卒见凋弊。</p>
            <p>　　今列位已广，冗员复倍。陛下降不髦泽，近戚有无涯之请，台阁之内，p紫充满，官秩益轻，恩赏弥数。才者不用，用者不才，故人不效力，官匪其人，欲求治固难矣。</p>
            <p>　　又宰相要官子弟，多居美爵，并罕才艺，而更相诿托。《诗》云：&quot;私人之子，百寮是试。或以其酒，不以其浆，廛廛佩j，不以其长。&quot;此言王政不平而众官废职，私家子列试荣班，徒长其佩尔。臣愿陛下爱惜爵赏，官无虚授，进大雅以枢近，退小人於闲左，使政令惟一，私不害公，则天下幸甚。且贞观故事，宰相子弟多居外职，非直抑强宗，亦以择贤才尔。请自宰相及诸司长官子弟，并授外官，共宁百性，表里相统。</p>
            <p>　　帝不纳。俄为侍中、中书令。时楚客怀奸植党，而韦巨源、杨再思、李峤务自安，无所弼正，至忠介其间，独不诡随，时望翕然归重。帝亦曰：&quot;宰相中，至忠最怜我。&quot;韦后尝为其弟洵与至忠殇女冥婚。至忠又以女妻后舅崔从礼子无。两家合礼，帝主萧，后主崔，时谓&quot;天子嫁女，皇后娶妇。&quot;</p>
            <p>　　唐隆元年，以后党应坐，而太平公主为言，出为晋州刺史，治有名。默啜遣大臣来朝，见至忠我风采，逡巡畏俯，谓人曰：&quot;是宜相天子，何乃居外乎？&quot;太平浸用事，至忠乃自附纳，且丐还，主以至忠子任千牛死韦氏难，意怨望易动，能助己，请于帝。拜刑部尚书，复为中书令，封国公，乃参主逆谋。先天二年，主败，至忠遁入南山。数日，捕诛之，籍其家。</p>
            <p>　　至忠始在朝，有风望，容止闲敏，见推为名臣。外方直，纠`不法，而内无守，观时轻重而去就之。始为御史，桓彦范等颇引重。五王失政，更因武三思得中丞，附安乐公主为宰相。及韦氏败，遽发韦洵垄，持其女柩归。后依太平，复当国。尝出主第，遇宋Z，Z戏曰：&quot;非所望於萧傅。&quot;至忠曰：&quot;善乎，宋生之言。&quot;然不能自返也。娣嫁蒋钦绪，钦绪每戒之，至忠不听。叹曰：&quot;九世卿族，一举而灭之，可哀也已！&quot;不喜接宾客，以简俭自高，故生平奉赐，无所遗施，及籍没，珍宝不可计。然玄宗贤其为人，后得源乾曜，亟用之，谓高力士曰：&quot;若知吾进乾曜遽乎？吾以其貌言似萧至忠。&quot;力士曰：&quot;彼不尝负陛下乎？&quot;帝曰：&quot;至忠诚国器，但晚谬尔，其始不谓之贤哉？&quot;</p>
            <p>　　弟元嘉，工部侍郎；广微，工部员外郎。</p>
            <p>　　卢藏用，字子潜，幽州范阳人。父`，魏州长史，号才吏。藏用能属文，举进士，不得调。与兄徵明偕隐终南、少室二山，学练气，为辟谷，登衡、庐，彷徉岷、峨。与陈子昂、赵贞固友善。</p>
            <p>　　长安中，召授左拾遗。武后作兴泰宫於万安山，上疏谏曰：&quot;陛下离宫别观固多矣，又穷人力以事土木，臣恐议者以陛下为不爱人而奉己也。且顷岁谷虽颇登，而百姓未有储。陛下巡幸，讫靡休息，斤斧之役，岁月不空，不因此时施德布化，而又广宫苑，臣恐下未易堪。今左右近臣，以谀意为忠，犯忤为患，至令陛下不知百姓失业，百姓亦不知左右伤陛下之仁也。忠臣不避诛震以纳君於仁，明主不恶切诋以趋名于后。陛下诚能发明制，以劳人为辞，则天下必以为爱力而苦己也。不然，下臣此章，得与执事者共议。&quot;不从。</p>
            <p>　　姚元崇持节灵武道，奏为管记。还应县令举，甲科，为济阳令。神龙中，累擢中书舍人，数纠驳伪官。历吏部、黄门侍郎、文馆学士。坐亲累，降工部侍郎。进尚书右丞。附太平公主，主诛，玄宗欲捕斩藏用，顾未执政，意解，乃流新州。或告谋反，推无状，流O州。会交趾叛，藏用有捍御劳，改昭州司户参军，迁黔州长史，判都督事，卒于始兴。</p>
            <p>　　藏用善蓍龟九宫术，工草隶、大小篆、八分，善琴、弈，思精远，士贵其多能。尝以俗徇阴阳拘畏，乖至理，泥变通，有国者所不宜专。谓：&quot;天道从人者也。古为政者，刑狱不滥则人寿，赋敛省则人富，法令有常则邦宁，赏罚中则兵强。礼者士所归，赏者士所死，礼赏不倦，则士争先，否者，虽揆时行罚，涓日出号，无成功矣。故任贤使能，不时日而利；明法审令，不卜筮而吉；养劳贵功，不祷祠而福。&quot;乃为《折滞论》以畅其方，世谓&quot;知言&quot;。子昂、贞固前死，藏用抚其孤有恩，人称能终始交。始隐山中时，有意当世，人目为&quot;随驾隐士&quot;。晚乃徇权利，务为骄纵，素节尽矣。司马承祯尝召至阙下，将还山，藏用指终南曰：&quot;此中大有嘉处。&quot;承祯徐曰：&quot;以仆视之，仕宦之捷径耳。&quot;藏用惭。</p>
            <p>　　无子。弟若虚，多才博物。陇西辛怡谏为职方，有获异鼠者，豹首虎臆，大如拳。怡谏谓之鼠而赋之。若虚曰：&quot;非也，此许慎所谓鼠，豹文而形小。&quot;一坐惊服。终起居郎，集贤院学士。</p>
            <p>　　韦巨源，与安石同系，后周京兆尹总曾孙。祖贞伯，袭郧国公，入隋，改舒国。巨源有吏干，武后时累迁夏官侍郎、同凤阁鸾台平章事。其治委碎无大体，句校省中遗隐，下符敛克不少蠲，虽收其利，然下所怨苦。坐李昭德累，贬~州刺史。累拜地官尚书。</p>
            <p>　　神龙初，以吏部尚书同中书门下三品。时要官缺，执政以次用其亲，巨源秉笔，当除十人，杨再思得其一，试问余授，皆诸宰相近属。再思喟然曰：&quot;吾等诚负天下。&quot;巨源曰：&quot;时当尔耳。&quot;是时虽贤有德，终莫得进，士大夫莫不解体。会安石为中书令，避亲罢政事。</p>
            <p>　　寻迁侍中，舒国公。韦后与叙昆弟，附属籍。武三思封户在贝州，属大水，刺史宋Z议免其租，巨源以为蚕桑可输，繇是河朔人多流徙者。景龙二年。韦后自言衣笥有五色云，巨源倡其伪，劝中宗宣布天下，帝从其言，因是大赦。巨源见帝昏惑，乃与宗楚客、郑帧⒄匝屿等推处祥妖，阴导韦氏行武后故事。俄迁尚书左仆射，仍知政事。帝方南郊，巨源请后为亚献，而自为终献。及临淄王平诸韦，家人请避之，巨源曰：&quot;吾大臣，无容见难不赴。&quot;出都街，乱兵杀之，年八十。</p>
            <p>　　睿宗立，赠特进、荆州大都督。博士李处直请谥为&quot;昭&quot;，户部员外郎李邕以巨源附武三思为相，托韦后亲属，谥&quot;昭&quot;为非。处直执不改，邕列陈其恶，不见用，然世皆直邕。韦氏自安石及武后时宰相待价、巨源皆近亲，其族至大官者，又数十人。</p>
            <p>　　赵彦昭，字奂然，甘州张掖人。父武孟，少游猎，以所获馈其母，母泣曰：&quot;汝不好书而敖荡，吾安望哉？&quot;不为食。武孟感激，遂力学，淹该书记。自长安丞为右台侍卿史，著《河西人物志》十篇。</p>
            <p>　　彦昭少豪迈，风骨秀爽。及进士第，调为南部尉。与郭元振、薛稷、萧至忠善。自新丰丞为左台监察御史。景龙中，累迁中书侍郎、同中书门下平章事。金城公主嫁吐蕃，始以纪处讷为使，处讷辞，乃授彦昭。彦昭顾己处外，恐权宠夺移，不悦。司农卿赵履温曰：&quot;公天宰，而为一介使，不亦鄙乎！&quot;彦昭问计安出，履温乃为请安乐公主留之，遂以将军杨矩代。睿宗立，出为宋州刺史，坐累贬归州。俄授凉州都督，为政严，下皆股栗。入为吏部侍郎，持节按边。迁御史大夫。萧至忠等诛，郭元振、张说言彦昭与秘谋，改刑部尚书、封耿国公，实封百户。</p>
            <p>　　彦昭本以权幸进，中宗时，有巫赵挟鬼道出入禁掖，彦昭以姑事之。尝衣妇服，乘车与妻偕谒，其得宰相，巫力也。於是殿中侍御史郭震劾暴旧恶。会姚崇执政，恶其为人，贬江州别驾，卒。</p>
            <p>　　和逢尧，岐州岐山人。武后时，负鼎诣阙下上书，自言愿助天子和饪百度。有司让曰：&quot;昔桀不道，伊尹负鼎于汤；今天子圣明，百司以和，尚何所调？&quot;逢尧不能答，流庄州。十余年，乃举进士高第，累擢监察御史。</p>
            <p>　　突厥默啜请尚公主，逢尧以御史中丞摄鸿胪卿，报可。默啜遣贵近颉利来曰：&quot;诏送金镂具鞍，乃涂金，非天子意。使者不可信，虽得公主，犹非实，请罢和亲。&quot;欲驰去，左右色动，逢尧呼曰：&quot;我大国使，不受我辞，可辄去。&quot;乃牵持其人谓曰：&quot;汉法重女婿而送鞍具，欲安且久，不以金为贵。可汗乃贪金而不贵信邪？&quot;默啜闻曰：&quot;汉使至吾国众矣，斯食铁石人，不可易。&quot;因备礼以见。逢尧说之曰：&quot;天子昔为单于都护，思与可汗通旧好，可汗当向风慕义，袭冠冕，取重诸蕃。&quot;默啜信之，为敛发紫衣，南面再拜称臣，遣子入朝。逢尧以使有指，擢户部侍郎。坐善太平公主，斥朗州司马，终柘州刺史。逢尧诙诡，当大事敢徼福，故卒以附丽废，然唐兴奉使者称逢尧。</p>
            <p>　　赞曰：异哉，玄宗之器萧至忠也，不亦惑乎！至忠本非贤，而寄贤以奸利，失之则邀利以丧贤，姻艳后，挟宠主，取宰相，谋间王室，身诛家破，遗臭无穷。而帝以乾曜似之，遽使当国，是帝举不知至忠之不可用，又不知乾曜之所可用也。或称帝不以罪掩才，益可怪叹。鸣呼！力士诚腐夫庸人，不能发`天子之迷，若曰&quot;至忠贤於初，固不缪於末；既缪於末，果不贤於初。惟陛下图之&quot;，如是，帝且悟往失而精来鉴已。其后相李林甫、将安禄山，皆基于不明，身播岷陬，信自取之欤。</p>
          </td>
        </tr>
      </table>
      <p>&nbsp;</p>
      <table width="460" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='135.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='137.htm'>下一页 </a></div>
                </td>
              </tr>
            </table>
            <p align=center>作者：[宋]欧阳修、宋祁 
            <hr width=90%>
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
          </td>
        </tr>
      </table>
      <p align="center" class="h">&nbsp; </p>
      </td>
  </tr>
  <tr> </tr>
</table>
<table width="776" border="0" cellspacing="0" cellpadding="0">
  <tr>
    <td>&nbsp;</td>
    <td width="476" height="20"><img src="bottom.gif" width="476" height="20"></td>
  </tr>
</table>
</body>
</html>
