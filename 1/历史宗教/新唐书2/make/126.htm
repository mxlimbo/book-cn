<html>
<head>
<title>列传第三十八  唐张徐</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<table width="776" border="0" cellspacing="0" cellpadding="0">
  <tr> 
    <td rowspan="2" height="234" valign="top" width="139"><img src="left.gif" height="234" width="139"></td>
    <td rowspan="2" width="87" valign="top" align="right"><img src="middle.gif" width="87" height="234" usemap="#Map" border="0"><map name="Map"><area shape="rect" coords="4,7,83,27" href="125.htm"><area shape="rect" coords="3,87,83,107" href="content.htm"><area shape="rect" coords="5,166,80,189" href="127.htm"></map></td>
    <td rowspan="2" width="74" valign="top"><img src="right.gif" width="74" height="234"></td>
    <td rowspan="2" valign="top" width="476"> 
      <p><img src="up.gif" width="476" height="20"></p>
      <table width="460" cellspacing="0" cellpadding="0">
        <tr> 
          <td> 
            <p>&nbsp;</p>
            <p align="center" class="h">列传第三十八 唐张徐</p>
          </td>
        </tr>
      </table>
      <br>
      <table width="460" border="0" cellspacing="0" cellpadding="0">
        <tr>
          <td>　　唐临，字本德，京兆长安人。周内史瑾之孙。其先自北海内徙。武德初，隐太子讨王世充，临以策进说，太子引直典书坊，授右卫率府铠曹参军。太子废，出为万泉丞。有轻囚久系，方春，农事兴，临说令可且出囚，使就畎亩。不许。临曰：&quot;有所疑，丞执其罪。&quot;令移疾，临悉纵归，与之约，囚如期还。
            <p>　　再迁侍御史。大夫韦挺责著位不肃，明日，挺越次与江夏王道宗语，临进曰：&quot;王乱班。&quot;道宗曰：&quot;与大夫语，何至尔！&quot;临曰：&quot;大夫亦乱班。&quot;挺失色，众皆悚伏。俄持节按狱交州，出冤系三千人。累迁大理卿。高宗尝录囚，临占对无不尽，帝喜曰：&quot;为国之要在用法，刻则人残，宽则失有罪，惟是折中，以称朕意。&quot;它日复讯，余司断者辄纷诉不已，独临所讯无一言。帝问故，答曰：&quot;唐卿断囚不冤，所以绝意。&quot;帝叹曰：&quot;为狱者固当若是。&quot;乃自述其考曰&quot;形如死灰，心若铁石&quot;云。</p>
            <p>　　永徽元年，拜御史大夫。萧龄之尝任广州都督，受赇当死，诏群臣议，请论如法，诏戮于朝堂。临建言：&quot;群臣不知天子所以议之之意。在律有八。王族戮于隐，议亲也；刑不上大夫，议贵也。今龄之贪赃狼扈，死有余咎。陛下以异于它囚，故议之有司，又令入死，非尧、舜所以用刑者，不可为后世法。&quot;帝然之。龄之，齐高帝五世孙，由是免死。</p>
            <p>　　临累迁吏部尚书。初，来济谪台州，李义府谪普州，临奏许t为江南巡察使，张伦剑南巡察使。t与济善，而伦与义府有隙。武后常右义府，察知之，谓临遣所私督其过，坐免官。起为潮州刺史，卒，年六十。</p>
            <p>　　临俭薄寡欲，不好治第宅。性旁通，专务掩人过。见妻子，必正衣冠。</p>
            <p>　　兄皎，武德初，为秦王府记室，从王征讨，掌书檄。贞观中，官吏部侍郎。先是，选集四时补拟，不为限。皎请以冬初集，尽季春止，后遂为法。终益州长史，赠太常卿。</p>
            <p>　　子之奇，给事中。坐章怀太子属徙边。后除括苍令，与徐敬业起兵，诛。</p>
            <p>　　临孙绍绍，神龙时为太常博士。迁左台侍御史、度支员外郎，常兼博士。韦庶人请妃、公主、命妇以上葬给鼓吹，诏可。绍曰：&quot;鼓吹本军容，黄帝战涿鹿，以为警卫，故曲有《灵夔吼》、《雕鹗争》、《石坠崖》、《壮士怒》之类。惟功臣诏葬，得兼用之。男子有四方功，所以加宠。虽郊祀天地，不参设，容得接闺阃哉？在令，五品官昏葬，无给鼓吹者，唯京官五品则假四品，盖班秩在夫若子。请置前诏，用旧典。&quot;不省。</p>
            <p>　　中宗始郊，国子祭酒祝钦明等知韦后能制天子，欲迎谄之，即奏以皇后亚献，安乐公主终献，又四时及列帝诞日，遣使者诣陵如事生。绍以为非礼，引正谊固争。帝又诏武氏陵及诸武墓皆置守户，绍谓：&quot;昊、顺二陵守户五百，与昭陵同。在令，先世帝王陵户二十，今虽崇奉外家，宜准附常典。又亲王墓户十，梁、鲁乃追赠，不可逾真王。褒德卫卒，至逾宗庙，不可明甚，请罢之。&quot;又言：&quot;比群臣务厚葬，以俑人象骖眩耀相矜，下逮众庶，流宕成俗。愿按令切敕裁损，凡明器不许列衢路，惟陈墓所。昏家盛设障车，拥道为戏乐，邀货捐赀动万计，甚伤化紊礼，不可示天下。&quot;事虽不从，议者美叹。</p>
            <p>　　睿宗即位，数言政损益，再迁给事中，兼太常少卿。先天二年，玄宗讲武骊山，绍以典仪坐失军容，当斩。帝怒甚，执纛下，左右犹冀少贷，金吾将军李邈遽传诏斩之。时深咎邈，帝亦悔，俄诏罢邈官，摈死于家。</p>
            <p>　　张文，字稚圭，贝州武城人。隋大业末，徙家魏州之昌乐。幼孤，事母、兄以孝友闻。贞观初，第明经，补并州参军。时李尬长史，尝叹曰：&quot;稚圭，今之管、萧，吾所不及。&quot;奕氤，文与属僚二人皆饯，拊二人以佩刀、玉带，而不及文。文以疑请，拊唬&quot;子无为嫌。若某，豫少决，故赠以刀，欲其果于断；某放诞少检，故赠以带，俾其守约束。若子才，无施不可，焉用赠？&quot;因极推引。再迁水部员外郎。时兄文琮为户部侍郎，于制，兄弟不并台阁，出为云阳令。累授东西台舍人，参知政事。乾封二年，迁东台侍郎、同东西台三品，遂与尥为宰相。俄知左史事。</p>
            <p>　　时高宗造蓬莱、上阳、合璧等宫，复征讨四夷，京师养厩马万匹，帑浸虚。文谏曰：&quot;王者养民，逸则富以康，劳则怨以叛。秦、汉广事四夷，造宫室，至二世土崩，武帝末年户口减半。夫制治于未乱，保邦于未危。人罔常怀，怀于有仁。臣愿抚之，无使劳而生怨。隋监未远，不可不察。&quot;帝善其言，赐缯锦百段，为减厩马数千。</p>
            <p>　　改黄门侍郎，兼太子右庶子，又兼大理卿。不旬日，断疑狱四百，抵罪者无怨言。尝有小疾，囚相与斋祷，愿亟视事。时以执法平恕方戴胄。后拜侍中，兼太子宾客。诸囚闻其迁，皆垂泣，其得人心如此。性严正，未尝回容，诸司奏议，悉心纠驳，故帝委之。或时移疾，他宰相奏事，帝必问与文议未。若不者，曰：&quot;往共筹之。&quot;或曰：&quot;已议。&quot;即皆报可。</p>
            <p>　　新罗叛，帝将出兵讨之。时文病卧家，自力请见，曰：&quot;吐蕃盗边，兵屯境未解，新罗复叛，议者欲出师，二虏俱事，臣恐人不堪弊，请息兵修德，以怀异俗。&quot;诏可。</p>
            <p>　　初，同列以堂馔丰余，欲少损。文曰：&quot;此天子所以重枢务、待贤才也，吾等若不任职，当自引避，不宜节减，以自取名。&quot;众乃止。卒，年七十三，赠幽州都督，谥曰懿。以尝事孝敬皇帝，诏陪葬恭陵。</p>
            <p>　　四子：潜，为魏州刺史；沛，同州刺史；洽，卫尉卿；涉，殿中监。父子皆至三品，时谓&quot;万石张家&quot;。韦温诛，涉为乱兵所杀。</p>
            <p>　　文琮，好自写书，笔不释手。子弟谏止，曰：&quot;吾好此，不为倦。&quot;贞观中，为治书侍御史，迁亳州刺史。永徽初，献《文皇帝颂》，优制褒美，拜户部侍郎。坐房遗爱从母弟，出为建州刺史。州尚淫祀，不立社稷，文琮下教曰：&quot;春秋二社本于农，今此州废不立，尚何观？比岁田亩卒荒，或未之思乎！神在于敬，可以致福。&quot;于是始建祀场，民悦从之。卒于官。</p>
            <p>　　子锡，久视初，为凤阁侍郎、同凤阁鸾台平章事，代其甥李峤为宰相。请还庐陵王，不为张易之所右。与郑杲俱知选，坐泄禁中语，又赇谢钜万，时苏味道亦坐事，同被讯，系凤阁，俄徙司刑三品院。锡按辔专道，神气不慑，日膳丰鲜，无损贬。味道徒步赴逮，席地菜食。武后闻之，释味道，将斩锡，既而流循州。神龙中，累迁工部尚书，兼修国史，东都留守。韦后临朝，诏同中书门下三品，旬日，出为绛州刺史。累封平原郡公，卒。</p>
            <p>　　文琮从父弟文收，终太子率更令。善音律，著《新乐书》十余篇。</p>
            <p>　　徐有功，名弘敏，避孝敬皇帝讳，以字行，国子博士文远孙也。举明经，累补蒲州司法参军，袭封东莞县男。为政仁，不忍杖罚，民服其恩，更相约曰：&quot;犯徐参军杖者，必斥之。&quot;讫代不辱一人。累迁司刑丞。时武后僭位，畏唐大臣谋己。于是周兴、来俊臣、丘神绩、王弘义等揣识后指，置总监牧院诸狱，捕将相，俾相钩逮，掩搦护送，楚掠凝惨。又污引天下豪亻桀，驰使者即按，一切以反论。吏争以周内穷诋相高，后辄劝以官赏，于是以急变相告言者无虚日。朝野震恐，莫敢正言，独有功数犯颜争枉直，后厉语折抑，有功争益牢。时博州刺史琅邪王冲，责息钱于贵乡，遣家奴督敛，与尉颜余庆相闻知，奴自市弓矢还。会冲坐逆诛，魏州人告余庆豫冲谋，后令俊臣鞫治，以反状闻。有司议：&quot;余庆更永昌赦，法当流。&quot;侍御史魏元忠谓：&quot;余庆为冲督偿、通书，合谋明甚，非曰支党，请殊死，籍其家。&quot;诏可。有功曰：&quot;永昌赦令：'与虺贞同恶，魁首已伏诛，支党未发者原之。'《书》曰：'歼厥渠魁'，律以'造意为首'，寻赦已伏语，则魁首无遗。余庆赦后被言，是谓支党。今以支为首，是以生入死。赦而复罪，不如勿赦；生而复杀，不如勿生。窃谓朝廷不当尔。&quot;后怒曰：&quot;何谓魁首？&quot;答曰：&quot;魁者，大帅；首者，元谋。&quot;后曰：&quot;余庆安得不为魁首？&quot;答曰：&quot;若魁首者，虺贞是已。既已伏诛，余庆今方论罪，非支党何？&quot;后意解，乃曰：&quot;公更思之。&quot;遂免死。当此时，左右及卫仗在廷陛者数百人，皆缩项不敢息，而有功气定言详，然不桡。</p>
            <p>　　有韩纪孝者，受徐敬业伪官，前已物故，推事使顾仲琰籍其家，诏已报可。有功追议曰：&quot;律，谋反者斩。身亡即无斩法，无斩法则不得相缘。所缘之人亡，则所因之罪减。&quot;诏从之，皆以更赦免，如此获宥者数十百姓。</p>
            <p>　　累转秋官郎中。凤阁侍郎任知古、冬官尚书裴行本等七人被诬当死，后谓宰相曰：&quot;古人以杀止杀，我今以恩止杀，就群公丐知古等，赐以再生，可乎？&quot;俊臣、张知默固请如法，后不许。俊臣独引行本更验前罪。有功奏曰：&quot;俊臣违陛下再生之赐，不可以示信。&quot;于是悉免死。</p>
            <p>　　道州刺史李仁褒兄弟为人诬构，有功争不能得。秋官侍郎周兴劾之曰：&quot;汉法，附下罔上者斩，面欺者亦斩。在古，析言破律者杀。有功故出反囚，罪当诛，请按之。&quot;后不许，犹坐史官。</p>
            <p>　　俄起为左肃政台侍御史，辞曰：&quot;臣闻鹿走山林而命系庖厨者，势固自然。陛下以法官用臣，臣守正行法，必坐此死矣。&quot;后固授之。天下闻有功复进，洒然相贺。时有诏：&quot;公坐流、私坐徒以上会赦免，逾百日不首者，复论。&quot;有功奏曰：&quot;陛下宽殊死罪，已发者原之，是通改过之心、自新之路。故律，告赦前事，以其罪坐之。若无告言，所犯终不自发；如告言赦前事，则与律乖。今赦前之罪，不自言者，还以法论，即恩虽布天下，而一罪不能贷，臣窃为陛下不取。&quot;后更诏五品以上议可。</p>
            <p>　　又上疏曰：&quot;天下员有定，比选者日多，选曹诿嘱公行，嚣谤满路。唐季人多逆节，鞫讯结断，刑惨狱严，革命岁久，其流弗改。事表生情，法外构理，而刻薄吏驱扇成奸。虽朝堂进表，列匦内牒，叫阍弗听，叩鼓弗闻，使申其冤，正增其枉。诚令天官铨注有所不平、法司推断舞法深诋、三司理匦受所上章拥塞不白者皆许臣按验劾发，夺禄贬劳，不越月逾时，可致刑措。&quot;后纳之。</p>
            <p>　　窦孝谌妻庞为其奴怖以妖祟，教为夜解，因告以厌诅。给事中薛季昶鞫之，庞当死。子希{讼冤，有功明其枉。季昶劾有功党恶逆，当弃市。有功方视事，令史泣以告。有功曰：&quot;岂吾独死，而诸人长不死邪？&quot;安步去。后召诘曰：&quot;公比断狱多失出，何耶？&quot;对曰：&quot;失出，臣小过；好生，陛下大德。&quot;后默然。庞得减死，有功免为民。</p>
            <p>　　起拜左司郎中，转司刑少卿。与皇甫文备同按狱，诬有功纵逆党。久之，文备坐事下狱，有功出之。或曰：&quot;彼尝陷君于死，今生之，何也？&quot;对曰：&quot;尔所言者私忿，我所守者公法，不可以私害公。&quot;</p>
            <p>　　尝谓所亲曰：&quot;大理，人命所系，不可阿旨诡辞，以求苟免。&quot;故有功为狱，常持平守正，以执据冤罔，凡三坐大辟，将死，泰然不忧，赦之，亦不喜，后以此重之。所全活甚众，酷吏为少衰，然疾之如仇矣。改司仆少卿。卒，年六十八，赠司刑卿。中宗即位，加赠越州都督，遣使就第吊祭，赐物百段，授一子官。开元初，窦希{等请以己官让有功子ィ以报旧德，由是自大理司直迁恭陵令。会昌中，追谥忠正。</p>
            <p>　　初，鹿城主簿潘好礼慕有功为人，论之曰：&quot;昔称张释之为廷尉，天下无冤人，今有功断狱，亦天下无冤人。然释之当汉文帝时，中外无事，守法而已。有功居革命之际，周兴、来俊臣等掩义隐贼，崇饰恶言，以诬盛德，有功守死明道，身滨殆者数矣，此其贤于释之明甚。&quot;或称有功仁恕过汉于、张。起居舍人卢若虚曰：&quot;徐公当雷霆之震，而能全仁恕，虽千载未见其比。&quot;五世孙商。</p>
            <p>　　赞曰：&quot;徐有功不以唐、周贰其心，惟一于法，身蹈死以救人之死，故能处猜后、酷吏之间，以恕自将，内挫虐焰，不使天下残于燎，可谓仁人也哉！议者谓过汉于、张，渠不信夫！</p>
            <p>　　商，字义声，或字秋卿，客新郑再世，因为新郑人。幼隐中条山。擢进士第。大中时，擢累尚书左丞。宣宗诏为巡边使，使有指，拜河中节度使。突厥残种保特峨山，以千帐度河自归，诏商绥定。商表处山东宽乡，置备征军，凡千人，襞纸为铠，劲矢不能洞。徙节山南东道，襄多山棚，为票贼，商取材卒为捕盗将，别为屯营，寇所发，辄迹捕，捕必得，遂为精兵。江西都将反，韦宙乘传抵山南发兵，商命部将韩季友以捕盗营士往。贼平，宙表留季友所部为纲纪。咸通初，以刑部尚书为诸道盐铁转运使，封东莞县子。四年，进同中书门下平章事，出为荆南节度使。累进太子太保，卒。</p>
            <p>　　子彦若，事僖宗为中书舍人。昭宗立，再用为御史中丞。张浚师败太原，以彦若为户部侍郎、同中书门下平章事。俄代李茂贞为凤翔节度使，不得入，还为御史大夫。乾宁初，复当国，进位太保、齐国公。崔胤专政，以彦若位己右，不悦，以平章事为清海军节度使，卒于镇，而行军司马刘隐因主留务。方时多难，彦若最见信于帝，有以事自陈者，帝曰：&quot;汝当问彦若。&quot;其所倚任如此。</p>
          </td>
        </tr>
      </table>
      <p>&nbsp;</p>
      <table width="460" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='125.htm'>上一页 </a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='127.htm'>下一页 </a></div>
                </td>
              </tr>
            </table>
            <p align=center>作者：[宋]欧阳修、宋祁 
            <hr width=90%>
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
          </td>
        </tr>
      </table>
      <p align="center" class="h">&nbsp; </p>
      </td>
  </tr>
  <tr> </tr>
</table>
<table width="776" border="0" cellspacing="0" cellpadding="0">
  <tr>
    <td>&nbsp;</td>
    <td width="476" height="20"><img src="bottom.gif" width="476" height="20"></td>
  </tr>
</table>
</body>
</html>
