<html>
<head>
<title>后汉书卷三十上　苏竟杨厚列传　第二十上</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0">
    <tr>
      <td width="239" height="24"><img src="up1.gif" width="239" height="24"></td>
      <td width="537" background="up1bg.gif"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="167" height="49"><img src="up2left.gif" width="167" height="49"></td>
      <td valign="bottom"><img src="bg.gif" width="50" height="20"><a href="content.htm"><img src="top.gif" width="46" height="15" border="0"></a><img src="bg.gif" width="40" height="7"><a href="32.htm"><img src="last.gif" width="46" height="15" border="0"></a><img src="bg.gif" width="40" height="30"><a href="34.htm"><img src="next.gif" width="46" height="15" border="0"></a></td>
      <td width="19" background="rightbg.gif">&nbsp;</td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td valign="top" width="66" background="leftbg.gif"><img src="up3.gif" width="66" height="580"></td>
      <td valign="top" align="center"> 
        <table width="520" cellspacing="0" cellpadding="0" align="center" border="0">
          <tr> 
            <td> 
              <p align="center">&nbsp;</p>
              <p align="center" class="h">后汉书卷三十上　苏竟杨厚列传　第二十上</p>
            </td>
          </tr>
        </table>
        <br>
        <table width="520" border="0" cellspacing="0" cellpadding="0" align="center">
          <tr> 
            <td>　　苏竟字伯况，扶风平陵人也。平帝世，竟以明易为博士讲书祭酒。[一]善图纬，能通百家之言。王莽时，*[与]*刘歆等共典校书，拜代郡中尉。时匈奴扰乱，北边多罹其祸，竟终完辑一郡。光武即位，就拜代郡太守，使固塞以拒匈奴。
              <p>　　建武五年冬，卢芳略得北边诸郡，帝使偏将军随弟屯代郡。[二]竟病笃，以兵属弟，诣京师谢罪。拜侍中，数月，以病免。</p>
              <p>　　注[一]王莽置六经祭酒，秩上卿，每经各一人，竟为讲尚书祭酒。</p>
              <p>　　注[二]随姓，弟名也。弟音悌。</p>
              <p>　　初，延岑护军邓仲况拥兵据南阳阴县为寇，[一]而刘歆兄子龚为其谋主。[二]</p>
              <p>　　竟时在南阳，与龚书晓之曰：</p>
              <p>　　注[一]阴，县名，属南阳郡，故城在今襄州谷城县界北。</p>
              <p>　　注[二]臣贤案：前书及三辅决录并云向曾孙，今言歆兄子，则不同也。</p>
              <p>　　君执事无恙。[一]走昔以摩研编削之才，[二]与国师公从事出入，校定秘书，[三]</p>
              <p>　　窃自依依，末由自远。盖闻君子愍同类而伤不遇。人无愚智，莫不先避害然后求利，先定志然后求名。昔智果见智伯穷兵必亡，故变名远逝，[四]陈平知项王为天所弃，故归心高祖，皆智之至也。[五]闻君前权时屈节，北面延牙，[六]</p>
              <p>　　乃后觉悟，栖养德。[七]先世数子，又何以加。[八]君处阴中，土多贤士，若以须臾之闲，研考异同，揆之图书，测之人事，则得失利害，可陈于目，何自负畔乱之困，不移守恶之名乎？与君子之道，何其反也？</p>
              <p>　　注[一]执事犹言左右也。敬前人，故呼其执事者。尔雅曰：&quot;恙，忧也&quot;。</p>
              <p>　　注[二]走谓驰走之人，谦称也，犹司马迁与任少卿书云&quot;牛马走&quot;之类也。说文曰：&quot;编，次也。&quot;削谓简也，一曰削书刀也。研音午见反。</p>
              <p>　　注[三]刘歆为王莽国师公也。</p>
              <p>　　注[四]智果，智伯臣也。逝，去也。战国策曰，智伯与韩、魏共围赵，智伯之臣智果说智伯曰：&quot;韩魏二主色动而喜，必背君矣。不如杀之。&quot;智伯曰：&quot;晋阳旦暮将拔之，而飨其利，乃有它心，不可，子勿复言。&quot;智果见言之不听，出，更其姓为辅氏，遂去不见。其后韩、魏乃反杀智伯，三分其地。&quot;果&quot;或作&quot;过&quot;。</p>
              <p>　　注[五]陈平初事项羽，后知羽必败，乃仗□度河归汉，见前书也。</p>
              <p>　　注[六]延岑字牙。屈节谓臣事也。</p>
              <p>　　注[七]尔雅曰&quot;栖，息偃也&quot;，言后息偃养德，不复事延牙也。诗小雅曰：&quot;或栖偃仰。&quot;</p>
              <p>　　注[八]谓智果、陈平也。</p>
              <p>　　世之俗儒末学，醒醉不分，而稽论当世，疑误视听。或谓天下迭兴，未知谁是，称兵据土，可图非冀。或曰圣王未启，宜观时变，倚强附大，顾望自守。二者之论，岂其然乎？夫孔丘秘经，为汉赤制，[一]玄包幽室，文隐事明。[二]且火德承尧，虽昧必亮，[三]承积世之祚，握无穷之符，王氏虽乘闲偷篡，而终婴大戮，支分体解，宗氏屠灭，非其欤？[四]皇天所以眷顾踟W，忧汉子孙者也。[五]论者若不本之于天，参之于圣，猥以师旷杂事轻自眩惑，说士作书，乱夫大道，焉可信哉？[六]</p>
              <p>　　注[一]秘经，幽秘之经，即纬书也。赤制，解见郅恽传。</p>
              <p>　　注[二]包，臧也。言纬书玄秘，臧于幽室，文虽微隐，事甚明验。</p>
              <p>　　注[三]昧，暗也。亮，明也。言汉承唐尧、刘累之后，以火德王，虽遭王莽篡夺，一时昧，今光武中兴，必盛明也。</p>
              <p>　　注[四]王莽传曰：&quot;校尉公宾就斩莽首，军人分裂莽身，支节肌肉脔分。&quot;三辅旧事曰：&quot;脔切千段。&quot;</p>
              <p>　　注[五]踟W犹裴回也。</p>
              <p>　　注[六]师旷杂事，杂占之书也。前书曰阴阳书十六家，有师旷八篇也。</p>
              <p>　　诸儒或曰：今五星失晷，天时谬错，[一]辰星久而不，[二]太白出入过度，荧惑进退见态，镇星绕带天街，岁星不舍氐、房。[三]以为诸如此占，归之国家。盖灾不徒设，皆应之分野，各有所主。夫房、心即宋之分，东海是也。[四]尾为燕分，渔阳是也。[五]东海董宪迷惑未降，渔阳彭垄逆乱拥兵，王赫斯怒，命将并征，故荧惑应此，宪、宠受殃。太白、辰星自亡新之末，失行g度，以至于今，或守东井，或没羽林，[六]或裴回藩屏，或踯躅帝宫，[七]或经天反明，或潜臧久沉，或衰微昧，或煌煌北南，或盈缩成钩，或偃蹇不禁，[八]皆大运荡除之祥，圣帝应符之兆也。贼臣乱子，往往错互，指麾妄说，传相坏误。</p>
              <p>　　由此论之，天文安得遵度哉！</p>
              <p>　　注[一]五星谓东方岁星，南方荧惑星，西方太白*[星]*，北方辰星，中央镇星。</p>
              <p>　　失晷，失于常度。</p>
              <p>　　注[二]不谓出入失度也。</p>
              <p>　　注[三]前书曰：&quot;昴、毕闲为天街。&quot;氐、房，东方之宿。岁星，岁舍一次，当次舍于氐、房，今不舍之，是变常也。</p>
              <p>　　注[四]前书天文志曰：&quot;卯为房、心，宋之分也。&quot;</p>
              <p>　　注[五]前书天文志曰：&quot;寅为尾、箕，燕之分也。&quot;</p>
              <p>　　注[六]东井，南方之宿。天官书曰：&quot;北宫虚、危，南方有星曰羽林天军。&quot;</p>
              <p>　　&quot;g&quot;或作&quot;舛&quot;。</p>
              <p>　　注[七]帝宫，北辰也。藩屏，两傍之星也。裴回谓萦绕淹留。踯躅谓上下不去也。</p>
              <p>　　注[八]盈缩犹进退，曲如钩形也。偃蹇，高而明大无禁制。</p>
              <p>　　乃者，五月甲申，天有白虹，自子加午，广可十丈，长可万丈，正临倚弥。倚弥即黎丘，秦丰之都也。[一]是时月入于毕。毕为天网，[二]主网罗无道之君，故武王将伐纣，上祭于毕，求助天也。[三]夫仲夏甲申为八魁。[四]八魁，上帝开塞之将也，主退恶攘逆。流星状似蚩尤旗，或曰营头，或曰天枪，出奎而西北行，至延牙营上，散为数百而灭。奎为毒螫，主库兵。[五]此二变，郡中及延牙士所共见也。是故延牙遂之武当，[六]托言发兵，实避其殃。今年比卦部岁，坤主立冬，坎主冬至，水性灭火，南方之兵受岁祸也。[七]德在中宫，刑在木，木胜土，刑制德，今年兵事毕已，中国安宁之也。五七之家三十五姓，彭、秦、延氏不得豫焉。[八]如何怪惑，依而恃之？葛累之诗，&quot;求福不回&quot;，其若是乎！[九]</p>
              <p>　　注[一]盖秦丰黎丘一名倚弥也。</p>
              <p>　　注[二]毕，西方宿也。</p>
              <p>　　注[三]史记曰，周武王即位九年，上祭于毕，东观兵于孟津也。</p>
              <p>　　注[四]历法，春三月己巳、丁丑，夏三月甲申、壬辰，秋三月己亥、丁未，冬三月甲寅、壬戌，为八魁。</p>
              <p>　　注[五]春秋合诚图曰&quot;奎主武库之兵&quot;也。</p>
              <p>　　注[六]今均州县也。</p>
              <p>　　注[七]比卦，坤下坎上，坎为水也。</p>
              <p>　　注[八]春秋运斗枢曰：&quot;五七三十五，人皆共一德。&quot;</p>
              <p>　　注[九]诗大雅曰：&quot;莫莫葛，施于条枚，恺悌君子，求福不回。&quot;注云：&quot;葛延曼于木之枝而茂盛，喻子孙依缘先人之功而起也。回，违也。言不违先祖之道。&quot;</p>
              <p>　　图谶之占，变之验，皆君所明。善恶之分，去就之决，不可不察。无忽鄙言！</p>
              <p>　　夫周公之善康叔，以不从管蔡之乱也；[一]景帝之悦济北，以不从吴濞之畔也。</p>
              <p>　　[二]自更始以来，孤恩背逆，归义向善，臧否粲然，可不察欤！良医不能救无命，强梁不能与天争，[三]故天之所坏，人不得支。[四]宜密与太守刘君共谋降议。仲尼栖栖，墨子遑遑，忧人之甚也。[五]屠羊救楚，非要爵禄；[六]茅焦干秦；岂求报利？[七]尽忠博爱之诚，愤满不能已耳。</p>
              <p>　　又与仲况书谏之，文多不载，于是仲况与龚遂降。</p>
              <p>　　注[一]史记曰，周公以成王命伐殷，杀管叔，放蔡叔，以殷余人封康叔为]君。</p>
              <p>　　注[二]济北王志，高帝孙，齐王肥之子也。吴楚反时，坚守不从，景帝贤之，徙封为淄川王也。</p>
              <p>　　注[三]扁鹊之见桓侯，项王之敌汉祖也。</p>
              <p>　　注[四]支，持也。左传曰，晋汝叔宽曰：&quot;天之所坏，不可支也；之所为，不可干也。&quot;</p>
              <p>　　注[五]班固曰&quot;栖栖遑遑，孔席不暖，墨突不黔&quot;也。</p>
              <p>　　注[六]庄子曰&quot;楚昭王失国，屠羊说走而从于王。昭王反国，将赏从亡者，及屠羊说。屠羊说曰：'大王失国，说失屠羊；大王反国，说亦反屠羊。臣之爵禄已复矣，又何赏之有？'遂不受&quot;也。</p>
              <p>　　注[七]秦始皇迁太后于咸阳宫，又扑杀两弟。齐人茅焦解衣伏质入谏，始皇乃迎太后归于咸阳，爵茅焦为上卿，焦辞不受。事见说苑也。</p>
              <p>　　龚字孟公，长安人，善论议，扶风马援、班彪并器重之。[一]竟终不伐其功，潜乐道术，作记诲篇及文章传于世。年七十，卒于家。</p>
              <p>　　注[一]三辅决录注曰：&quot;唯有孟公论可观者。&quot;班叔皮与京兆丞郭季通书曰：&quot;刘孟公臧器于身，用心笃固，实瑚琏之器，宗庙之宝也。&quot;</p>
              <p>　　杨厚字仲桓，广汉新都人也。祖父春卿，善图谶学，为公孙述将。汉兵平蜀，春卿自杀，临命戒子统曰：&quot;吾绨中[一]有先祖所传秘记，为汉家用，尔其修之。&quot;统感父遗言，服阕，辞家从犍为周循学习先法，又就同郡郑伯山受河洛书及天文推步之术。[二]建初中为彭城令，一州大旱，统推阴阳消伏，县界蒙泽。太守宗湛使统为郡求雨，亦即降澍。[三]自是朝廷灾异，多以访之。统作家法章句及内谶二卷解说，位至光禄大夫，为国三老。年九十卒。</p>
              <p>　　注[一]说文曰：&quot;绨，厚缯也。&quot;绨音提。</p>
              <p>　　注[二]益部耆旧传曰：&quot;统字仲通。曾祖父仲续举河东方正，拜祁令，甚有德惠，人为立祠。乐益部风俗，因留家新都，代修儒学，以夏侯尚书相传。&quot;</p>
              <p>　　注[三]袁山松书曰&quot;统在县，休征时序，风雨得节，嘉禾生于寺舍，人庶称神&quot;也。</p>
              <p>　　统生厚。厚母初与前妻子博不相安，厚年九岁，思令和亲，乃托疾不言不食。</p>
              <p>　　母知其旨，惧然改意，[一]恩养加笃。博后至光禄大夫。</p>
              <p>　　注[一]惧音九具反。</p>
              <p>　　厚少学统业，精力思述。初，安帝永初*(二)**[三]*年，太白入*(北)*斗，洛阳大水。[一]时统为侍中，厚随在京师。朝廷以问统，统对年老耳目不明，子厚晓读图书，粗识其意。邓太后使中常侍承制问之，厚对以为&quot;诸王子多在京师，容有非常，宜亟发遣各还本国&quot;。[二]太后从之，星寻灭不见。又克水退期日，皆如所言。除为中郎。太后特引见，问以图谶，厚对不合，免归。[三]复习业犍为，不应州郡、三公之命，方正、有道、公车特征皆不就。</p>
              <p>　　注[一]续汉志曰，时正月己亥，太白入北斗中，以为贵相凶也。又京师及郡国四十一雨水，邓太后专政也。</p>
              <p>　　注[二]亟音纪力反。</p>
              <p>　　注[三]袁山松书曰：&quot;邓太后问厚曰：'大将军邓骘应辅臣*(以)**[星]*不？'对曰：'不应。'以此不合其旨。&quot;</p>
              <p>　　永建二年，顺帝特征，诏告郡县督促发遣。厚不得已，行到长安，以病自上，因陈汉三百五十年之□，[一]宜蠲法改宪之道，[二]及消伏灾异，凡五事。制书锸觯有诏太医致药，太官赐羊酒。及至，拜议郎，三迁为侍中，特蒙引见，访以时政。四年，厚上言&quot;今夏必盛寒，当有疾疫蝗虫之害&quot;。是岁，果六州大蝗，疫气流行。后又连上&quot;西北二方有兵气，宜备边寇&quot;。车驾临当西巡，感厚言而止。</p>
              <p>　　至阳嘉三年，西羌寇陇右，明年，乌桓围度辽将军耿晔。永和元年，复上&quot;京师应有水患，又当火灾，三公有免者，蛮夷当反畔。&quot;是夏，洛阳暴水，杀千余人；至冬，承福殿灾，太尉庞参免；荆、交二州蛮夷贼杀长吏，寇城郭。又言&quot;阴臣、近戚、妃党当受祸&quot;。[三]明年，宋阿母与宦者镄藕罾钤等遘奸废退；[四]后二年，中常侍张逵等复坐诬罔大将军梁商专恣，悉伏诛。每有灾异，厚辄上消救之法，而阉宦专政，言不得信。</p>
              <p>　　注[一]春秋命历序曰：&quot;四百年之闲，闭四门，听外难，k异并贼，官有孽臣，州有兵乱，五七弱，暴渐之也。&quot;宋均注云：&quot;五七三百五十岁，当顺帝渐微，四方多逆贼也。&quot;</p>
              <p>　　注[二]蠲，明也。</p>
              <p>　　注[三]阴，私也。</p>
              <p>　　注[四]阿母，顺帝乳母山阳君宋娥也。</p>
              <p>　　时大将军梁冀威权倾朝，遣弟侍中不疑以车马、珍玩致遗于厚，欲与相见。厚不E，固称病求退。帝许之，赐车马钱帛归家。修黄老，教授门生，上名录者三千余人。</p>
              <p>　　太尉李固数荐言之。*(太)**[本]*初元年，梁太后诏备古礼以聘厚，[一]遂辞疾不就。建和三年，太后复诏征之，经四年不至。年八十二，卒于家。策书吊祭。乡人谥曰文父。门人为立庙，郡文学掾史春秋飨射常祠之。</p>
              <p>　　注[一]古礼谓以束帛加璧，安车蒲轮等。</p>
              <p>　　校勘记</p>
              <p>　　一０四一页四行*[与]*刘歆等共典校书刊误谓案文&quot;刘歆&quot;上少一&quot;与&quot;字。</p>
              <p>　　今据补。</p>
              <p>　　一０四一页九行刘歆兄子龚集解引惠栋说，谓东观记云刘歆子恭，&quot;恭&quot;与&quot;龚&quot;古文通。按：聚珍本东观记作&quot;刘歆兄子恭&quot;。</p>
              <p>　　一０四二页一行摩研编削之才按：东观记&quot;削&quot;作&quot;简&quot;。</p>
              <p>　　一０四二页二行末由自远按：&quot;末&quot;原斗&quot;未&quot;，径据殿本p集解本改正。</p>
              <p>　　一０四二页六行不移守恶之名乎按：集解引惠栋说，谓&quot;守恶&quot;当作&quot;首恶&quot;。</p>
              <p>　　校补谓&quot;守恶&quot;诚误，但首恶之名见史记，惟为人君父者当之，龚但为仲况谋主，亦不应即斥为首恶，或为&quot;同恶&quot;之斗。</p>
              <p>　　一０四四页七行传相坏误按：刊误谓&quot;坏&quot;当作&quot;诖&quot;，声相近而误。</p>
              <p>　　一０四四页八行西方太白*[星]*据汲本p殿本补。</p>
              <p>　　一０四五页二行求助天也按：集解引王鸣盛说，谓&quot;助天&quot;当作&quot;天助&quot;。</p>
              <p>　　一０四七页七行杨厚按：集解引惠栋说，谓华阳国志作&quot;序&quot;。</p>
              <p>　　一０四八页一行拜祁令按：张森楷校勘记谓旧本&quot;祁&quot;作&quot;郫&quot;。祁县属太原郡，而此下云&quot;乐益部风俗，因留家新都&quot;，则当作&quot;郫&quot;为是。又按：张氏所谓&quot;旧本&quot;，据张氏自云&quot;似是坊刻，称通行本，一称旧本&quot;，未确言何本。</p>
              <p>　　一０四八页七行安帝永初*(二)**[三]*年太白入*(北)*斗集解引钱大昕说，谓五星行道皆在黄道左右，无缘得入北斗，史言入斗者，皆南斗也。续志太白入斗中凡再见，俱无&quot;北&quot;字，知为后人妄增。且太白入斗在永初三年，此云&quot;二年&quot;，亦误。今按：续志书永初三年正月己亥，太白入斗中。查永初三年正月壬辰朔，有己亥，二年正月戊辰朔，无己亥。钱说是，今据改。</p>
              <p>　　一０四八页一四行大将军邓骘应辅臣*(以)**[星]*不据集解本改。按：校补谓&quot;星&quot;原斗&quot;以&quot;，据袁书改。</p>
              <p>　　一０四九页八行而阉宦专政按：&quot;宦&quot;原作&quot;官&quot;，径据汲本p殿本改。</p>
              <p>　　一０四九页一０行官有孽臣按：&quot;孽&quot;原斗&quot;&quot;，径据汲本p殿本改正。</p>
              <p>　　一０五０页二行*(太)**[本]*初元年集解引惠栋说，谓依华阳国志，当作&quot;本初&quot;。今据改。</p>
            </td>
          </tr>
        </table>
        <p>&nbsp;</p><table width="460" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='32.htm'>上一页 </a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='34.htm'>下一页 </a></div>
                  </td>
                </tr>
              </table>
              <p align=center>作者：[南朝宋]范晔 
              <hr width=90%>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
        
      </td>
      <td valign="top" width="19"><img src="rightbg.gif" width="19" height="400"><img src="right.gif" width="19" height="146"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="66" height="21"><img src="bottom1.gif" width="66" height="21"></td>
      <td background="bottombg.gif" width="500"></td>
      <td width="210"></td>
    </tr>
  </table>
</div>
</body>
</html>
