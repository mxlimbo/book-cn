<html>
<head>
<title>后汉书卷二十一　任李万邳刘耿列传　第十一</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0">
    <tr>
      <td width="239" height="24"><img src="up1.gif" width="239" height="24"></td>
      <td width="537" background="up1bg.gif"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="167" height="49"><img src="up2left.gif" width="167" height="49"></td>
      <td valign="bottom"><img src="bg.gif" width="50" height="20"><a href="content.htm"><img src="top.gif" width="46" height="15" border="0"></a><img src="bg.gif" width="40" height="7"><a href="22.htm"><img src="last.gif" width="46" height="15" border="0"></a><img src="bg.gif" width="40" height="30"><a href="24.htm"><img src="next.gif" width="46" height="15" border="0"></a></td>
      <td width="19" background="rightbg.gif">&nbsp;</td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td valign="top" width="66" background="leftbg.gif"><img src="up3.gif" width="66" height="580"></td>
      <td valign="top" align="center"> 
        <table width="520" cellspacing="0" cellpadding="0" align="center" border="0">
          <tr> 
            <td> 
              <p align="center">&nbsp;</p>
              <p align="center" class="h">后汉书卷二十一　任李万邳刘耿列传　第十一</p>
            </td>
          </tr>
        </table>
        <br>
        <table width="520" border="0" cellspacing="0" cellpadding="0" align="center">
          <tr> 
            <td>　　*任光子隗*
              <p>　　任光字伯卿，南阳宛人也。少忠厚，为乡里所爱。初为乡啬夫，郡县吏。[一]</p>
              <p>　　汉兵至宛，军人见光冠服鲜明，令解衣，将杀而夺之。会光禄勋刘赐适至，视光容貌长者，乃救全之。光因率党与从赐，为安集掾，拜偏将军，与世祖破王寻、王邑。</p>
              <p>　　注[一]续汉书志曰：&quot;三老、游徼，郡所署也，秩百石，掌一乡人。其乡小者，县署啬夫一人，主知人善恶，为役先后，知人贫富，为赋多少。&quot;</p>
              <p>　　更始至洛阳，以光为信都太守。及王郎起，郡国皆降之，光独不肯，遂与都尉李忠、令万修、[一]功曹阮况、五官掾郭唐等[二]同心固守。廷掾持王郎檄[三]</p>
              <p>　　诣府白光，光斩之于，以徇百姓，发精兵四千人城守。更始二年春，世祖自蓟还，狼狈不知所向，传闻信都独为汉拒邯郸，□驰赴之。光等孤城独守，恐不能全，[四]闻世祖至，大喜，吏民皆称万岁，实时开门，与李忠、万修率官属迎谒。世祖入传舍，谓光曰：&quot;伯卿。今肆π槿酰欲俱入城头子路、力子都兵中，何如邪？&quot;光曰：&quot;不可。&quot;世祖曰：&quot;卿兵少，何如？&quot;</p>
              <p>　　光曰：&quot;可募发奔命，出攻傍县，若不降者，恣听掠之。人贪财物，则兵可招而致也。&quot;世祖从之。拜光为左大将军，封武成侯，留南阳宗广领信都太守事，使光将兵从。光乃多作檄文曰：&quot;大司马刘公将城头子路、力子都兵百万众从东方来，击诸反虏。&quot;遣骑驰至钜鹿界中。吏民得檄，传相告语。世祖遂与光等投暮入堂阳界，[五]使骑各持炬火，弥满泽中，光炎烛天地，举城莫不震惊惶怖，其夜即降。旬日之闲，兵众大盛，因攻城邑，遂屠邯郸，乃遣光归郡。</p>
              <p>　　注[一]信都令也。</p>
              <p>　　注[二]续汉志曰：&quot;五官掾，掌署诸曹事。&quot;</p>
              <p>　　注[三]东观记扶柳县廷掾。</p>
              <p>　　注[四]独守无援，故恐之。</p>
              <p>　　注[五]投，至也。堂阳，今冀州县也。</p>
              <p>　　城头子路者，东平人，姓爰，名曾，字子路，与肥城刘诩起兵卢城头，[一]故号其兵为&quot;城头子路&quot;。曾自称&quot;都从事&quot;，诩称&quot;校三老&quot;，寇掠河、济闲，众至二十余万。更始立，曾遣使降，拜曾东莱郡太守，[二]诩济南太守，皆行大将军事。是岁，曾为其将所杀，推诩为主，更始封诩助国侯，令罢兵归本郡。</p>
              <p>　　注[一]卢，县名，属太山郡，今济州县。</p>
              <p>　　注[二]今莱州。</p>
              <p>　　力子都者，东海人也。起兵乡里，钞击徐、兖界，有六七万。更始立，遣使降，拜子都徐州牧。为其部曲所杀，余党复相聚，与诸贼会于□乡，[一]因号为□乡。□乡渠帅董次仲始起茌平，[二]遂渡河入魏郡清河，与五校合，众十余万。建武元年，世祖入洛阳，遣大司马吴汉等击□乡，明年春，大破降之。</p>
              <p>　　注[一]今兖州瑕丘县东北有□乡。</p>
              <p>　　注[二]茌平，县名，属东郡，故城在今博州聊城县东。茌音仕疑反。</p>
              <p>　　是岁，更封光阿陵侯，[一]食邑万户。五年，征诣京师，奉朝请。其冬卒。子隗嗣。</p>
              <p>　　注[一]阿陵，县名，属涿郡也。</p>
              <p>　　后阮况为南阳太守，郭唐至河南尹，皆有能名。</p>
              <p>　　隗字仲和，少好黄老，清静寡欲，所得奉秩，常以赈恤宗族，收养孤寡。显宗闻之，擢奉朝请，迁羽林左监、[一]虎贲中郎将，又迁长水校尉。肃宗即位，雅相敬爱，数称其行，以为将作大匠。[二]将作大匠自建武以来常谒者兼之，至隗乃置真焉。建初五年，迁太仆，八年，代窦固为光禄勋，所历皆有称。章和元年，拜司空。</p>
              <p>　　注[一]续汉志曰：&quot;羽林有左、右监一人，各六百石，主左、右羽林骑。&quot;</p>
              <p>　　注[二]前书曰，将作少府，秦官也，景帝更名将作大匠，秩二千石。</p>
              <p>　　隗义行内修，不求名誉，而以沉正见重于世。和帝即位，大将军窦宪秉权，专作威福，内外朝臣莫不震慑。时宪击匈奴，国用劳费，隗奏议征宪还，前后十上。独与司徒袁安同心毕力，持重处正，鲠言直议，无所回隐，[一]语在袁安传。</p>
              <p>　　注[一]持重谓守正也。*[鲠言谓]*执议不移。回，邪也。隐，避也。</p>
              <p>　　永元四年薨，子屯嗣。帝追思隗忠，擢屯为步兵校尉，徙封西阳侯。[一]</p>
              <p>　　注[一]西阳，县名，属山阳郡也。</p>
              <p>　　屯卒，子胜嗣。[一]胜卒，子世嗣，徙封北乡侯。[二]</p>
              <p>　　注[一]东观汉记*(曰)*&quot;胜&quot;字作&quot;腾&quot;。</p>
              <p>　　注[二]北乡，县名，属齐郡。</p>
              <p>　　李忠字仲都，东莱黄人也。[一]父为高密都尉。[二]忠元始中以父任为郎，署中数十人，而忠独以好礼修整称。王莽时为新博属长，[三]郡中咸敬信之。</p>
              <p>　　注[一]黄，今莱州县也，故城在县东南。</p>
              <p>　　注[二]臣贤案：东观记、续汉书并云&quot;中尉&quot;。又郡国志高密，侯*[国]*。百官志皇子封，每国傅、相各一人，中尉一人，比二千石，职如郡都尉，主盗贼。</p>
              <p>　　高密非郡，为&quot;都&quot;字者误。</p>
              <p>　　注[三]王莽改信都国曰新博，都尉曰属长也。</p>
              <p>　　更始立，使使者行郡国，即拜忠都尉官。忠遂与任光同奉世祖，以为右大将军，封武固侯。时世祖自解所佩绶以带忠，[一]因从攻下属县。至苦陉，[二]世祖会诸将，问所得财物，唯忠独无所掠。世祖曰：&quot;我欲特赐李忠，诸卿得无望乎？&quot;</p>
              <p>　　即以所乘大骊马及绣被衣物赐之。[三]</p>
              <p>　　注[一]东观记曰：&quot;上初至不脱衣带，衣服垢薄，使忠解瘸ゑ啵忠更作新袍*(解)**[鲜]*支小单衣而上之。&quot;</p>
              <p>　　注[二]苦陉，县名，属中山国，章帝改曰汉昌，自此已后，随代改之，今定州唐昌县是也。</p>
              <p>　　注[三]马色黑而青曰骊。</p>
              <p>　　进围钜鹿，未下，王郎遣将攻信都，信都大姓马宠等开城内之，收太守宗广及忠母妻，而令亲属招呼忠。时宠弟从忠为校尉，忠实时召见，责数以背恩反城，因格杀之。诸将皆惊曰：&quot;家属在人手中，杀其弟，何猛也！&quot;忠曰：&quot;若纵贼不诛，则二心也。&quot;世祖闻而美之，谓忠曰：&quot;今吾兵已成矣，将军可归救老母妻子，宜自募吏民能得家属者，赐钱千万，来从我取。&quot;忠曰：&quot;蒙明公大恩，思得命，诚不敢内顾宗亲。&quot;世祖乃使任光将兵救信都，光兵于道散降王郎，无功而还。会更始遣将攻破信都，忠家属得全。</p>
              <p>　　世祖因使忠还，行太守事，收郡中大姓附邯郸者，诛杀数百人。及任光归郡，忠乃还复为都尉。建武二年，更封中水侯，[一]食邑三千户。其年，征拜五官中郎将，从平庞萌、董宪等。</p>
              <p>　　注[一]中水，县，属涿郡。前书音义曰：&quot;此县在两河之闲，故曰中水。&quot;故城在今瀛州乐寿县西北。</p>
              <p>　　六年，迁丹阳太守。是时海内新定，南方海滨江淮，多拥兵据土。忠到郡，招怀降附，其不服者悉诛之，旬月皆平。忠以丹阳越俗不好学，嫁娶礼仪，衰于中国，乃为起学校，习礼容，春秋乡饮，[一]选用明经，郡中向慕之。垦田增多，三岁闲流民占著者五万余口。[二]十四年，三公奏课为天下第一，迁豫章太守。病去官，[三]征诣京师。十九年，卒。</p>
              <p>　　注[一]校亦学也。礼记曰：&quot;乡饮酒之义，主人拜迎宾于庠门之外，三揖而后至阶，三让而后升，所以致尊让也。六十者坐，五十者立侍，以听政役，所以明尊长也。合诸乡射，教之乡饮酒之礼，而孝悌之行立。&quot;郑玄注曰：&quot;春秋以礼会民于州序也。&quot;</p>
              <p>　　注[二]着音直略反。</p>
              <p>　　注[三]东观记曰：&quot;病湿痹，免。&quot;</p>
              <p>　　子威嗣，威卒，子纯嗣，永平九年，坐母杀纯叔父，国除。[一]永初七年，邓太后复封纯琴亭侯。纯卒，子广嗣。</p>
              <p>　　注[一]东观记曰：&quot;永平二年，坐纯母礼杀威弟季。&quot;</p>
              <p>　　万修字君游，扶风茂陵人也。更始时，为信都令，与太守任光、都尉李忠共城守，迎世祖，拜为偏将军，封造义侯。及破邯郸，拜右将军，从平河北。建武二年，更封槐里侯。与扬化将军坚镡俱击南阳，未克而病，卒于军。</p>
              <p>　　子普嗣，徙封泫氏侯。[一]普卒，子亲嗣，徙封扶柳侯。[二]亲卒，无子，国除。永初七年，邓太后绍封修曾孙丰为曲平亭侯。丰卒，子炽嗣。永建元年，炽卒，无子，国除。延熹二年，桓帝绍封修玄孙恭为门德亭侯。</p>
              <p>　　注[一]泫氏，县名，属上党郡。西有泫谷水，故以为名。今泽州高平县也。泫音*(工玄)**[胡涓]*反。</p>
              <p>　　注[二]扶柳，县名，故城在今冀州信都县西。</p>
              <p>　　邳彤字伟君，信都人也。父吉，为辽西太守。彤初为王莽和成卒正。[一]世祖徇河北，至下曲阳，彤举城降，复以为太守，留止数日。世祖北至蓟，会王郎兵起，使其将徇地，所到县莫不奉迎，唯和成、信都坚守不下。彤闻世祖从蓟还，失军，欲至信都，乃先使五官掾张万、督邮尹绥，选精骑二千余匹，掾路迎世祖军。</p>
              <p>　　彤寻与世祖会信都。世祖虽得二郡之助，而兵未合，议者多言可因信都兵自送，西还长安。彤廷对曰：&quot;议者之言皆非也。吏民歌吟思汉久矣，故更始举尊号而天下响应，三辅清宫除道以迎之。一夫荷戟大呼，则千里之将无不捐城遁逃，虏伏请降。自上古以来，亦未有感物动民其如此者也。又卜者王郎，假名因耍驱集乌合之，遂震燕、赵之地；况明公奋二郡之兵，扬响应之威，以攻则何城不克，以战则何军不服！今释此而归，岂徒空失河北，必更惊动三辅，堕损威重，非计之得者也。若明公无复征伐之意，则虽信都之兵犹难会也。何者？明公既西，即邯郸城民不肯捐父母，背城主，而千里送公，其离散亡逃可必也。&quot;世祖善其言而止。即日拜彤为后大将军，和成太守如故，使将兵居前。</p>
              <p>　　比至堂阳，堂阳已反属王郎，彤使张万、尹绥先晓譬吏民，世祖夜至，即开门出迎。引兵击破白奢贼于中山。自此常从战攻。</p>
              <p>　　注[一]东观记曰：&quot;王莽分钜鹿为和成郡，居下曲阳，以彤为卒正也。&quot;</p>
              <p>　　信都复反为王郎，郎所置信都王捕系彤父弟及妻子，使为手书呼彤曰：&quot;降者封爵，不降族灭。&quot;彤涕泣报曰：&quot;事君者不得顾家。彤亲属所以至今得安于信都者，刘公之恩也。</p>
              <p>　　公方争国事，彤不得复念私也。&quot;会更始所遣将攻拔信都，郎兵败走，彤家属得免。</p>
              <p>　　及拔邯郸，封武义侯。建武元年，更封灵寿侯，[一]行大司空事。帝入洛阳，拜彤太常，月余日转少府，是年免。复为左曹侍中，[二]常从征伐。六年，就国。</p>
              <p>　　注[一]灵寿，县名，故城在今恒州灵寿县西北。</p>
              <p>　　注[二]前书曰，侍中有左、右曹。入侍天子，故曰侍中。</p>
              <p>　　彤卒，子汤嗣，九年，徙封乐陵侯。[一]十九年，汤卒，子某嗣；[二]无子，国除。元初元年，邓太后绍封彤孙音为平亭侯。音卒，子柴嗣。</p>
              <p>　　注[一]乐陵，县名，属平原郡，故城在今沧州乐陵县东也。</p>
              <p>　　注[二]史阙名也。</p>
              <p>　　初，张万、尹绥与彤俱迎世祖，皆拜偏将军，亦从征伐。万封重平侯，绥封平台侯。[一]</p>
              <p>　　注[一]重平，县名，属勃海郡，故城在今安德县西北。臣贤案：平台，县，属常山郡，诸本多云&quot;平台&quot;者，误也。</p>
              <p>　　论曰：凡言成事者，以功着易显；谋几初者，以理隐难昭。[一]斯固原情比螅所宜推察者也。若乃议者欲因二郡之，建入关之策，委成业，临不测，而世主未悟，谋夫景同，邳彤之廷对，其为几乎！语曰&quot;一言可以兴邦&quot;，[二]斯近之矣。</p>
              <p>　　注[一]几者，事之先见者也。</p>
              <p>　　注[一]论语*(曰)*鲁定公谓孔子之言。</p>
              <p>　　刘植字伯先，钜鹿昌城人也。王郎起，植与弟喜、从兄歆[一]率宗族宾客，聚兵数千人据昌城。闻世祖从蓟还，乃开门迎世祖，以植为骁骑将军，喜、歆偏将军，皆为列侯。时真定王刘扬起兵以附王郎，十余万，世祖遣植说扬，扬乃降。世祖因留真定，纳郭后，后即扬之甥也，故以此结之。乃与扬及诸将置酒郭氏漆里舍，[二]扬击筑为欢，因得进兵拔邯郸，从平河北。</p>
              <p>　　注[一]东观记*(曰)*&quot;喜&quot;作&quot;嘉&quot;，字共仲；歆字细君也。</p>
              <p>　　注[二]漆*(园)**[里]*即郭氏所居之里名也。</p>
              <p>　　建武二年，更封植为昌城侯。讨密县贼，战殁。子向嗣。帝使喜代将植营，复为骁骑将军，封观津侯。[一]喜卒，复以歆为骁骑将军，封浮阳侯。[二]喜、歆从征伐，皆传国于后。向徙封东武阳侯，[三]卒，子述嗣，永平十五年，坐与楚王英谋反，国除。</p>
              <p>　　注[一]观津，县名，故城在今德州县西北。</p>
              <p>　　注[二]浮阳，县名，属勃海郡，在浮水之阳，今沧州清池县也。</p>
              <p>　　注[三]东武阳，县，属东郡，在武水之阳，故城在今魏州*(华阳)**[莘县]*南。</p>
              <p>　　耿纯字伯山，钜鹿宋子人也。父艾，为王莽济平尹。[一]纯学于长安，因除为纳言士。[二]</p>
              <p>　　注[一]莽改定陶国曰济平也。</p>
              <p>　　注[二]王莽法古置纳言之官，即尚书也。每官皆置士，故曰纳言士也。</p>
              <p>　　王莽败，更始立，使舞阴王李轶降诸郡国，纯父艾降，还为济南太守。时李轶兄弟用事，专制方面，宾客游说者甚。纯连求谒不得通，久之乃得见，因说轶曰：&quot;大王以龙虎之姿，遭风云之时，[一]奋迅拔起，期月之闲兄弟称王，[二]</p>
              <p>　　而德信不闻于士民，功劳未施于百姓，宠禄暴兴，此智者之所忌也。[三]兢兢自危，犹惧不终，而况沛然自足，可以成功者乎？&quot;[四]轶奇之，且以其钜鹿大姓，乃承制拜为骑都尉，授以节，令安集赵、魏。</p>
              <p>　　注[一]遭，遇也。易曰：&quot;云从龙，风从虎。&quot;</p>
              <p>　　注[二]拔犹卒也。拔音步末反。期音。</p>
              <p>　　注[三]前书陈婴母谓婴曰&quot;暴得富贵者不祥也&quot;，故云智者之所忌也。</p>
              <p>　　注[四]公羊传曰：&quot;力沛然若有余。&quot;何休注曰：&quot;沛，有余*(优饶)*貌。&quot;</p>
              <p>　　会世祖度河至邯郸，纯即谒见，世祖深接之。纯退，见官属将兵法度不与它将同，遂求自结纳，献马及缣帛数百匹。世祖北至中山，留纯邯郸。会王郎反，[一]</p>
              <p>　　世祖自蓟东南驰，纯与从昆弟欣、宿、植共率宗族宾客二千余人，[二]老病者皆载木自随，奉迎于育。[三]拜纯为前将军，封耿乡侯，[四]欣、宿、植皆偏将军，使与纯居前，降宋子，从攻下曲阳及中山。</p>
              <p>　　注[一]东观记曰：&quot;王郎举尊号，欲收纯，纯持节与从吏夜逃出城，*(柱)**[驻]*节道中，诏取行者车马，得数十，驰归宋子，与从兄欣、宿、植俱诣上所在卢奴，言王郎*(所)*反*(之)*状。&quot;</p>
              <p>　　注[二]续汉书曰&quot;皆衣缣b绛衣&quot;也。</p>
              <p>　　注[三]左传曰：&quot;又如是而嫁，将就木焉。&quot;木谓棺也，老病者恐死，故载以从军。育，县名，故城在冀州。</p>
              <p>　　注[四]郦元注水经曰，*[成]*郎水北有耿乡，光武封耿纯为侯国，俗谓之宜安城。其故城在今恒州页窍匚髂弦病</p>
              <p>　　是时郡国多降邯郸者，纯恐宗家怀异心，乃使欣、宿归烧其庐舍。世祖问纯故，对曰：&quot;窃见明公单车临河北，非有府臧之蓄，重赏甘饵，可以聚人者也，[一]</p>
              <p>　　徒以恩德怀之，是故士乐附。今邯郸自立，北州疑惑，纯虽举族归命，老弱在行，犹恐宗人宾客半有不同心者，故燔烧屋室，绝其反顾之望。&quot;世祖叹息。</p>
              <p>　　及至z，世祖止传舍，z大姓苏公反城开门内王郎将李恽。纯先觉知，将兵逆与恽战，大破斩之。从平邯郸，又破铜马。</p>
              <p>　　注[一]黄石公记曰：&quot;芳饵之下必有悬鱼，重赏之下必有死夫。&quot;易曰：&quot;何以聚人，曰财。&quot;故纯引之。</p>
              <p>　　时赤眉、青犊、上江、大彤、铁胫、五幡十余万并在射犬，世祖引兵将击之。</p>
              <p>　　纯军在前，去营数里，贼忽夜攻纯，雨射营中，[一]士多死伤。纯勒部曲，坚守不动。选敢死二千人，俱持强弩，各傅三矢，使衔枚闲行，[二]绕出贼后，齐声呼噪，强弩并发，贼惊走，追击，遂破之。驰骑白世祖。世祖明旦与诸将俱至营，劳纯曰：&quot;昨夜困乎？&quot;纯曰：&quot;赖明公威德，幸而获全。&quot;世祖曰：</p>
              <p>　　&quot;大兵不可夜动，故不相救耳。军营进退无常，卿宗族不可悉居军中。&quot;乃以纯族人耿澄蒲吾长，[三]悉令将亲属居焉。</p>
              <p>　　注[一]矢下如雨也。</p>
              <p>　　注[二]傅，着也。</p>
              <p>　　注[三]蒲吾，县名，属常山郡，故城在今恒州灵寿县南。</p>
              <p>　　世祖即位，封纯高阳侯。击刘永于济阴，下定陶。初，纯从攻王郎，马折肩，时疾发，乃还诣怀宫。[一]帝问&quot;卿兄弟谁可使者&quot;，纯举从弟植，于是使植将纯营，纯犹以前将军从。</p>
              <p>　　注[一]怀，河内县名，有离宫焉。</p>
              <p>　　时真定王刘扬复造作谶记云：&quot;赤九之后，瘿扬为主。&quot;[一]扬病瘿，欲以惑，与绵曼贼交通。[二]建武二年春，遣骑都尉陈副、游击将军邓隆征扬，扬闭城门，不内副等。乃复遣纯持节，行赦令于幽、冀，所过并使劳慰王侯。密□纯曰：&quot;刘扬若见，因而收之。&quot;纯从吏士百余骑与副、隆会元氏，俱至真定，止传舍。扬称病不谒，以纯真定宗室之出，[三]遣使与纯书，欲相见。纯报曰：&quot;奉使见王侯牧守，不得先诣，如欲面会，宜出传舍。&quot;时扬弟*(林)**[临]*邑侯让及从兄细[四]各拥兵万余人，扬自恃强而纯意安静，即从官属诣之，兄弟并将轻兵在门外。扬入见纯，纯接以礼敬，因延请其兄弟，皆入，乃闭合悉诛之，因勒兵而出。真定震怖，无敢动者。帝怜扬、让谋未发，并封其子，复故国。</p>
              <p>　　注[一]汉以火德，故云赤也。光武于高祖九代孙，故云九。</p>
              <p>　　注[二]绵曼，县名，属真定国，故城在今恒州石邑县西北，俗音讹，谓之&quot;人文&quot;故城也。</p>
              <p>　　注[三]男子谓姊妹之子为出也。</p>
              <p>　　注[四]东观记、续汉书&quot;细&quot;并作&quot;绀&quot;。</p>
              <p>　　纯还京师，因自请曰：&quot;臣本吏家子孙，幸遭大汉复兴，圣帝受命，备位列将，爵为通侯。天下略定，臣无所用志，愿试治一郡，尽力自效。&quot;帝笑曰：&quot;卿既治武，复欲修文邪？&quot;乃拜纯为东郡太守。时东郡未平，纯视事数月，盗贼清宁。四年，诏纯将兵击更始东平太守范荆，荆降。进击太山济南及平原贼，皆平之。居东郡四岁，时发干长有罪，纯案奏，围守之，奏未下，长自杀。纯坐免，以列侯奉朝请。从击董宪，道过东郡，百姓老小数千随车驾涕泣。云&quot;愿复得耿君&quot;。帝谓公卿曰：&quot;纯年少被甲傥军吏耳。治郡乃能见思若是乎？&quot;</p>
              <p>　　六年，定封为东光侯。[一]纯辞就国，帝曰：&quot;文帝谓周勃'丞相吾所重，君为我率诸侯就国'，今亦然也。&quot;纯受诏而去。至邺，赐谷万斛。到国，吊死问病，民爱敬之。八年，东郡、济阴盗贼k起，遣大司空李通、横野大将军王常击之。</p>
              <p>　　帝以纯威信着于]地，[二]遣使拜太中大夫，使与大兵会东郡。东郡闻纯入界，盗贼九千余人皆诣纯降，大兵不战而还。玺书复以为东郡太守，吏民悦服。十三年，卒官，谥曰成侯。子阜嗣。</p>
              <p>　　注[一]东光，今沧州县也。续汉书曰：&quot;六年，上令诸侯就国，纯上书自陈，前在东郡案诛涿郡太守朱英亲属，今国属涿，诚不自安。制书报曰：'侯前奉公行法，朱英久吏，晓知义理，何时当以公事相是非！然受尧舜之罚者不能爱己也，已更择国土，令侯无介然之忧。'乃更封纯为东光侯也。&quot;</p>
              <p>　　注[二]东郡旧]地也。</p>
              <p>　　植后为辅威将军，封武邑侯。[一]宿至代郡太守，封遂乡侯。欣为赤眉将军，封着武侯，从邓禹西征，战死云阳。凡宗族封列侯者四人，关内侯者三人，为二千石者九人。</p>
              <p>　　注[一]武邑，县名，属信都，今冀州县也。</p>
              <p>　　阜徙封莒乡侯，永平十四年，坐同族耿歙与楚人颜忠辞语相连，国除。建初二年，肃宗追思纯功，绍封阜子盱为高亭侯。盱卒，无嗣，帝复封盱弟腾。[一]</p>
              <p>　　卒，子忠嗣。忠卒，孙绪嗣。</p>
              <p>　　注[一]续汉书云&quot;封腾高亭侯&quot;也。</p>
              <p>　　赞曰：任、邳识几，严城解扉。[一]委佗还旅，二守焉依。[二]纯、植义发，奉兵佐威。</p>
              <p>　　注[一]解犹开也。</p>
              <p>　　注[二]委音于危反。佗音移，行貌也。旅，也。还旅谓自蓟而还也。二守谓任光为信都太守，邳彤为和成太守也。左传曰：&quot;平王东迁，晋、郑焉依。&quot;言光武失军而南还，依任、邳以成功。</p>
              <p>　　校勘记</p>
              <p>　　七五二页一行力子都汲本&quot;力&quot;作&quot;刁&quot;。校补谓应作&quot;刁&quot;，刁字本即刀字，故易与力混。今按：前书莽传作&quot;力&quot;。</p>
              <p>　　七五二页二行拜光为左大将军按：集解引惠栋说，谓水经注云左将军，无&quot;大&quot;字。</p>
              <p>　　七五二页一四行拜曾东莱郡太守刊误谓他处复字郡名皆不言&quot;郡太守&quot;，明此衍&quot;郡&quot;字。今按：何焯校本灭&quot;莱&quot;字，谓上云寇掠河济闲，则&quot;莱&quot;字当衍，注亦误。</p>
              <p>　　七五四页七行*[鲠言谓]*执议不移据校补补。</p>
              <p>　　七五四页一一行东观汉记*(曰)*按：&quot;曰&quot;字明衍，今删。</p>
              <p>　　七五四页一三行李忠字仲都按：集解引惠栋说，谓袁纪&quot;都&quot;作&quot;卿&quot;。</p>
              <p>　　七五五页二行高密侯*[国]*按：刊误谓&quot;侯&quot;当作&quot;国&quot;。校补谓高密前汉为王国，后汉为侯国，注所引乃续志，作&quot;侯&quot;明不误，特夺&quot;国&quot;字耳。今据补。</p>
              <p>　　七五五页五行以为右大将军按：集解引惠栋说，谓东观记无&quot;大&quot;字。</p>
              <p>　　七五五页六行时世祖自解所佩绶以带忠按：沉钦韩谓北堂书钞引东观记曰&quot;时无绶，上自解所佩绶以赐仲都&quot;，疑此脱&quot;无绶&quot;二字。</p>
              <p>　　七五五页九行解瘸ゑ喟矗&quot;&quot;原斗&quot;瀚&quot;，径改正。</p>
              <p>　　七五五页九行*(解)**[鲜]*支集解引沉钦韩说，谓当作&quot;鲜支&quot;，广雅&quot;鲜支，绢也&quot;。今据改。</p>
              <p>　　七五七页九行泫音*(工玄)**[胡涓]*反据汲本、殿本改。按：原作&quot;工玄反&quot;，疑是&quot;五玄反&quot;之误。</p>
              <p>　　七五七页一一行邳彤按：校补谓蜀志谯周传作&quot;邳肜&quot;。</p>
              <p>　　七五七页一一行彤初为王莽和成卒正按：集解引惠栋说，谓本纪作&quot;和戎&quot;，胡三省、王应麟本皆作&quot;戎&quot;，惟水经注作&quot;和城&quot;。</p>
              <p>　　七五八页一行所到县莫不奉迎按：李慈铭谓&quot;所到&quot;下脱一&quot;郡&quot;字。</p>
              <p>　　七五八页六行亦未有感物动民其如此者也按：王先谦谓&quot;其&quot;字当衍。</p>
              <p>　　七六０页二行论语*(曰)*鲁定公谓孔子之言据汲本、殿本删。</p>
              <p>　　七六０页八行东观记*(曰)*按：&quot;曰&quot;字衍，今删。</p>
              <p>　　七六０页九行漆*(园)**[里]*即郭氏所居之里名也据刊误改。</p>
              <p>　　七六一页二行故城在今魏州*(华阳)**[莘县]*南集解引沉钦韩说，谓注&quot;华阳&quot;误，隋志莘县后周置武阳郡，&quot;莘&quot;与&quot;华&quot;相似，又衍&quot;阳&quot;字。今据改。</p>
              <p>　　七六二页一行沛有余*(优饶)*貌据今本公羊传何注删。</p>
              <p>　　七六二页四行奉迎于育通鉴胡注谓贤曰&quot;育，县名&quot;，余考两汉志无育县，盖&quot;贳&quot;字之误。今按：前志钜鹿郡有贳县。</p>
              <p>　　七六二页六行*(柱)**[驻]*节道中据汲本、殿本改，与聚珍本东观记合。</p>
              <p>　　七六二页七行言王郎*(所)*反*(之)*状据王先谦说删。</p>
              <p>　　七六二页一０行*[成]*郎水北有耿乡据集解引沉钦韩说补。</p>
              <p>　　七六二页一四行z大姓苏公反城开门内王郎将李恽按：李慈铭谓城开二字疑误倒，当作&quot;开城门&quot;。</p>
              <p>　　七六四页三行宜出传舍按：袁宏纪作&quot;宜自强来&quot;。</p>
              <p>　　七六四页三行*(林)**[临]*邑侯让王先谦谓&quot;林&quot;当从帝纪作&quot;临&quot;。今据改。</p>
              <p>　　七六四页八行谓之人文故城也集解引钱大昕说，谓古音文如岷，与曼声相近。</p>
              <p>　　今按：&quot;人&quot;本作&quot;民&quot;，章怀避唐讳改之。古音文如岷，&quot;民文&quot;与&quot;绵曼&quot;声相近也。</p>
            </td>
          </tr>
        </table>
        <p>&nbsp;</p><table width="460" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='22.htm'>上一页 </a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='24.htm'>下一页 </a></div>
                  </td>
                </tr>
              </table>
              <p align=center>作者：[南朝宋]范晔 
              <hr width=90%>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
        
      </td>
      <td valign="top" width="19"><img src="rightbg.gif" width="19" height="400"><img src="right.gif" width="19" height="146"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="66" height="21"><img src="bottom1.gif" width="66" height="21"></td>
      <td background="bottombg.gif" width="500"></td>
      <td width="210"></td>
    </tr>
  </table>
</div>
</body>
</html>
