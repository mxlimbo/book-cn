<html>
<head>
<title>后汉书志第十五　五行三</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0">
    <tr>
      <td width="239" height="24"><img src="up1.gif" width="239" height="24"></td>
      <td width="537" background="up1bg.gif"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="167" height="49"><img src="up2left.gif" width="167" height="49"></td>
      <td valign="bottom"><img src="bg.gif" width="50" height="20"><a href="content.htm"><img src="top.gif" width="46" height="15" border="0"></a><img src="bg.gif" width="40" height="7"><a href="114.htm"><img src="last.gif" width="46" height="15" border="0"></a><img src="bg.gif" width="40" height="30"><a href="116.htm"><img src="next.gif" width="46" height="15" border="0"></a></td>
      <td width="19" background="rightbg.gif">&nbsp;</td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td valign="top" width="66" background="leftbg.gif"><img src="up3.gif" width="66" height="580"></td>
      <td valign="top" align="center"> 
        <table width="520" cellspacing="0" cellpadding="0" align="center" border="0">
          <tr> 
            <td> 
              <p align="center">&nbsp;</p>
              <p align="center" class="h">后汉书志第十五　五行三</p>
            </td>
          </tr>
        </table>
        <br>
        <table width="520" border="0" cellspacing="0" cellpadding="0" align="center">
          <tr> 
            <td>　　五行传曰：&quot;简宗庙，不祷祠，[一]废祭祀，[二]逆天时，[三]则水不润下。&quot;
              <p>　　[四]谓水失其性而为灾也。[五]又曰：&quot;听之不聪，是谓不谋。[六]厥咎急，[七]</p>
              <p>　　厥罚恒寒，[八]厥极贫。[九]时则有鼓妖，[一０]时则有鱼孽，[一一]时则有豕祸，[一二]时则有耳z，[一三]时则有黑眚、黑祥，惟火l水。&quot;鱼孽，刘歆传以为介虫之孽，谓蝗属也。[一四]</p>
              <p>　　注[一]郑玄注曰：&quot;虚、危为宗庙。&quot;</p>
              <p>　　注[二]郑玄曰：&quot;牵牛主祭祀之牲。&quot;</p>
              <p>　　注[三]郑玄曰：&quot;月在星纪，周以为正，月在玄枵，殷以为正，皆不得四时之正，逆天时之象也。春秋定十五年'夏五月辛*(卯)**[亥]*郊'，讥运卜三正，以至失时，是其类也。&quot;</p>
              <p>　　注[四]郑玄曰：&quot;君行此四者，为逆天北宫之政也。北宫于地为水。水性浸润下流，人所用灌溉者也。无故源流竭绝，川泽以涸，是为不润下。其它变异皆属l。&quot;</p>
              <p>　　注[五]太公六韬曰：&quot;人主好破坏名山，壅塞大川，决通名水，则岁多大水，五谷不成也。&quot;</p>
              <p>　　注[六]郑玄曰：&quot;君听不聪，则是不能谋其事也。&quot;洪范曰：&quot;聪作谋。&quot;孔安国曰：&quot;所谋必成当。&quot;马融曰：&quot;上聪则下进其谋。&quot;</p>
              <p>　　注[七]郑玄曰：&quot;君臣不谋则急矣。&quot;易传曰：&quot;诛罚绝理，不云下也；颛事有知，不云谋也。&quot;</p>
              <p>　　注[八]郑玄曰：&quot;听曰水，水主冬，冬气藏，藏气失，故常寒。&quot;</p>
              <p>　　注[九]郑玄曰：&quot;藏气失，故于人为贫。&quot;</p>
              <p>　　注[一０]郑玄曰：&quot;鼓听之应也。&quot;</p>
              <p>　　注[一一]郑玄曰：&quot;鱼，虫之生水而游于水者也。&quot;</p>
              <p>　　注[一二]郑玄曰：&quot;豕，畜之居闲]而听者也，属听。&quot;</p>
              <p>　　注[一三]郑玄曰：&quot;听气失之病。&quot;</p>
              <p>　　注[一四]月令章句：&quot;介者，甲也。谓龟蟹之属也。&quot;古今注曰：&quot;光武建武四年，东郡以北伤水。七年六月戊辰，雒水盛，溢至津城门，帝自行水，弘农都尉治*(折)**[析]*为水所漂杀，民溺，伤稼，坏庐舍。二十四年六月丙申，沛国睢水逆流，一日一夜止。章帝建初八年六月癸巳，东□城下池水变赤如血。&quot;</p>
              <p>　　臣昭案：诸史光武之时，郡国亦尝有水灾，而志不载。本纪&quot;八年秋大水&quot;，又云&quot;是岁大水&quot;，今据杜林之传，列之孝和之前。东观书曰：&quot;建武八年闲，郡国比大水，涌泉盈溢。杜林以为仓卒时兵□权作威，张氏虽皆降散，犹尚有遗脱，长吏制御无术，令得复炽，元元侵陵之所致也。上疏曰：'臣闻先王无二道，明圣用而治。见恶如农夫之务去草焉，芟夷蕴崇之，绝其本根，勿使能殖，畏其易也。古今信道，传其法于有根。狼子野心，奔马善惊。</p>
              <p>　　成王深知其终卒之患，故以殷氏六族分伯禽，七族分康叔，怀姓九宗分唐叔，捡押其奸宄，又迁其余于成周，旧地杂俗，旦夕拘录，所以挫其强御之力，诎其骄恣之节也。及汉初兴，上稽旧章，合符重规，徙齐诸田，楚昭、屈、景，燕、赵、韩、魏之后，以稍弱六国强宗。邑里无营利之家，野泽无兼并之民，万里之统，海内赖安。后辄因衰之痛，胁以送终之义，故遂相率而陪园陵，无反顾之心。追观往法，政皆神道设教，强干弱枝，本支百世之要也。是以皆永享康宁之福，无怵惕之忧，继嗣承业，恭己而治，盖此助也。其被灾害民轻薄无累重者，两府遣吏护送饶谷之郡。或惧死亡，卒为佣赁，亦所以消散其口救，赡全其性命也。昔鲁隐有贤行，将致国于桓公，乃留连贪位，不能早退。</p>
              <p>　　况草创兵长，卒无德能，直以扰乱，乘时□权，作威玉食，*(狃)**[狙]*猱之意，徼幸之意，曼延无足，张步之计是也。小民负县官不过身死，负兵家灭门殄世。陛下昭然独见成败之端，或属诸侯官府，元元少得举首仰视，而尚遗脱，二千石失制御之道，令得复昌炽从横。比年大雨，水潦暴长，涌泉盈溢，灾坏城郭官寺，吏民庐舍，溃徙离处，溃成坑坎。臣闻水，阴类也。易卦&quot;地上有水比&quot;，言性不相害，故曰乐也。而猥相毁垫沦失，常败百姓安居。殆阴下相为蠹贼，有小大胜负不齐，均不得其所，侵陵之象也。诗云：&quot;畏天之威，于时保之。&quot;唯陛下留神明察，往来惧思，天下幸甚。'&quot;谢承书曰：&quot;陈宣子兴，沛国萧人也。刚猛性毅，博学，明鲁诗。遭王莽篡位，隐处不仕。光武即位，征拜谏议大夫。建武十年，雒水出造津，城门校尉欲奏塞之，宣曰：'昔周公卜雒以安宗庙，为万世基，水不当入城门。如为灾异，人主过而不可辞，塞之无益。</p>
              <p>　　昔东郡金堤大决，水欲没郡，令、吏、民散走；太守王尊亡身□以住立不动，水应时自消。尊人臣，尚修正弭灾，岂况朝廷中兴圣主，天所挺授，水必不入。'言未绝，水去。上善其言。后乘舆出，宣列引在前，行，乘舆欲驱，钩宣车盖使疾行，御者堕车下。宣前谏曰：'王者承天统地，动有法度，车则和鸾，步则佩玉，动静应天。昔孝文时，边方有献千里马者，还而不受。陛下宜上稽唐虞，下以文帝为法。'上纳其言，遂徐行按辔。迁为河堤谒者，以病免，卒于家。&quot;</p>
              <p>　　和帝永元元年七月，郡国九大水，伤稼。[一]京房易传曰：&quot;颛事有知，诛罚绝理，厥灾水。其水也，*(而)**[雨]*杀人，陨霜，大风，天黄。饥而不损，兹谓泰，厥水水杀人。辟遏有德，兹谓狂，厥水水流杀人，已水则地生虫。归狱不解，兹谓追非，厥水寒杀人。追诛不解，兹谓不理，厥水五谷不收。大败不解，兹谓皆阴，厥水流入国邑，陨霜杀谷。&quot;[二]是时和帝幼，窦太后摄政，其兄窦宪干事，及宪诸弟皆贵显，并作威虐，尝所怨恨，辄任客杀之。其后窦氏诛灭。[三]</p>
              <p>　　注[一]谷梁传曰：&quot;高下有水灾曰大水。&quot;</p>
              <p>　　注[二]春秋考异邮曰&quot;阴监臣逆，民悲情发，则水出河决&quot;也。</p>
              <p>　　注[三]东观书曰：&quot;十年五月丁巳，京师大雨，南山水流出至东郊，坏民庐舍。&quot;</p>
              <p>　　十二年六月，颍川大水，伤稼。是时和帝幸邓贵人，阴有欲废阴后之意，阴后亦怀恚怨。一曰，先是恭怀皇后葬礼有阙，窦太后崩后，乃改殡梁后，葬西陵，征舅三人皆为列侯，位特进，赏赐累千金。[一]</p>
              <p>　　注[一]广州先贤传曰：&quot;和帝时策问阴阳不和，或水或旱，方正郁林布衣养奋，字叔高，对曰：'天有阴阳，阴阳有四时，四时有政令。春夏则予惠布施宽仁，秋冬则刚猛盛威行刑。赏罚杀生各应其时，则阴阳和，四时调，风雨时，五谷升。今则不然，长吏多不奉行时令，为政举事干逆天气，上不恤下，下不忠上，百姓困乏而不恤哀，怨郁积，故阴阳不和，风雨不时，灾害缘类。水者阴盛，小人居位，依公营私，谗言诵上。雨漫溢者，五谷有不升而赋税不为减，百姓虚竭，家有愁心也。'&quot;殇帝延平元年五月，郡国三十七大水，伤稼。董仲舒曰：&quot;水者，阴气盛也。&quot;</p>
              <p>　　是时帝在襁抱，邓太后专政。[一]</p>
              <p>　　注[一]臣昭案：本纪是年九月，六州大水。袁山松书曰：&quot;六州河、济、渭、雒、洧水盛长，泛溢伤秋稼。&quot;</p>
              <p>　　安帝永初元年冬十月辛酉，河南新城山水出，突坏民田，坏处泉水出，深三丈。是时司空周章等以邓太后不立皇太子胜而立清河王子，故谋欲废置。十一月，事觉，章等被诛。是年郡国四十一水出，漂没民人。[一]谶曰：&quot;水者，纯阴之精也。阴气盛洋溢者，小人专制□权，妒疾贤者，依公结私，侵乘君子，小人席胜，失怀得志，故涌水为灾。&quot;</p>
              <p>　　注[一]谢沉书曰：&quot;死者以千数。&quot;</p>
              <p>　　二年，大水。[一]</p>
              <p>　　注[一]臣昭案：本纪京师及郡国四十*(有)**[大]*水。周嘉传是夏旱，嘉收葬客死骸骨，应时澍雨，岁乃丰稔，则水不为灾也。</p>
              <p>　　三年，大水。[一]</p>
              <p>　　注[一]臣昭案：本纪京师及郡国四十一雨水。</p>
              <p>　　四年，大水。[一]</p>
              <p>　　注[一]臣昭案：本纪云三郡。</p>
              <p>　　五年，大水。[一]</p>
              <p>　　注[一]臣昭案：本纪郡国八。</p>
              <p>　　六年，河东池水变色，皆赤如血。[一]是时邓太后犹专政。[二]</p>
              <p>　　注[一]水变。占曰：&quot;水化为血者，好任残贼，杀戮不辜，延及亲戚，水当为血。&quot;</p>
              <p>　　注[二]古今注曰：&quot;元初二年，颍川襄城*(临)**[流]*水化为血，*[不流]*。&quot;</p>
              <p>　　京房占曰：&quot;流水化为血，兵且起，以日辰占与其色。&quot;博物记曰：&quot;江河水赤。</p>
              <p>　　占曰，泣血道路，涉苏于何以处。&quot;</p>
              <p>　　延光三年，大水，流杀民人，伤苗稼。是时安帝信江京、樊丰及阿母王圣等谗言，免太尉杨震，废皇太子。[一]</p>
              <p>　　注[一]臣昭案：左雄传顺帝永建四年，司冀二州大水，伤禾稼。杨厚传永和元年夏，雒阳暴水，杀*(十)**[千]*余人。</p>
              <p>　　质帝本初元年五月，海水溢乐安、北海，溺杀人物。是时帝幼，梁太后专政。[一]</p>
              <p>　　注[一]春秋汉含孳曰：&quot;九卿阿党，挤排正直，骄奢僭害，则江河溃决。&quot;方储对策曰：&quot;民悲怨则阴类强，河决海澹，地动土涌。&quot;</p>
              <p>　　桓帝建和二年七月，京师大水。去年冬，梁冀枉杀故太尉李固、杜乔。</p>
              <p>　　三年八月，京都大水。是时梁太后犹专政。</p>
              <p>　　永兴元年秋，河水溢，漂害人物。[一]</p>
              <p>　　注[一]臣昭案：朱穆传云&quot;漂害数*(千)**[十]*万户&quot;。京房占曰：&quot;江河溢者，天有制度，地有里数，怀容水泽，浸溉万物。&quot;今溢者，明在位者不胜任也，三公之祸不能容也，率执法者利刑罚，不用常法。</p>
              <p>　　二年六月，彭城泗水增长，逆流。[一]</p>
              <p>　　注[一]梁冀别传曰：&quot;冀之专政，天为见异，灾并凑，蝗虫滋生，河水逆流，五星失次，太白经天，人民疾疫，出入六年，羌戎叛戾，盗贼略平*[民]*，皆冀所致。&quot;敦煌实录张衡对策曰：&quot;水者，五行之首，滞而逆流者，人君之恩不能下及而教逆也。&quot;潜潭巴曰：&quot;水逆者，反命也，宜修德以应之。&quot;</p>
              <p>　　永寿元年六月，雒水溢至津阳城门，漂流人物。[一]是时梁皇后兄冀秉政，疾害忠直，威权震主。后遂诛灭。</p>
              <p>　　注[一]臣昭案：本纪又南阳大水。</p>
              <p>　　延熹八年四月，济北*[河]*水清。九年四月，济阴、东郡、济北、平原河水清。</p>
              <p>　　襄楷上言：&quot;河者诸侯之象，清者阳明之征，岂独诸侯有规京都计邪？&quot;其明年，宫车晏驾，征解犊亭侯为汉嗣，即尊位，是为孝灵皇帝。</p>
              <p>　　永康元年八月，六州大水，勃海海溢，没杀人。是时桓帝奢侈淫祀，其十一月崩，无嗣。</p>
              <p>　　灵帝建宁四年二月，河水清。[一]五月，山水大出，漂坏庐舍五百余家。[二]</p>
              <p>　　注[一]袁山松书曰：&quot;祷于龙I。&quot;</p>
              <p>　　注[二]袁山松书曰是河东水暴出也。</p>
              <p>　　熹平二年六月，东莱、北海海水溢出，漂没人物。</p>
              <p>　　三年秋，雒水出。</p>
              <p>　　四年夏，郡国三水，伤害秋稼。</p>
              <p>　　光和六年秋，金城河溢，水出二十余里。</p>
              <p>　　中平五年，郡国六水大出。[一]</p>
              <p>　　注[一]臣昭案：袁山松书曰&quot;山阳、梁、沛、彭城、下邳、东海、琅邪&quot;，则是七郡。</p>
              <p>　　献帝建安二年九月，汉水流，害民人。是时天下大乱。[一]</p>
              <p>　　注[一]袁山松书曰：&quot;曹操专政。十七年七月，大水，洧水溢。&quot;</p>
              <p>　　十八年六月，大水。[一]</p>
              <p>　　注[一]献帝起居注曰：&quot;七月，大水，上亲避正殿；八月、以雨不止，且还殿。&quot;</p>
              <p>　　二十四年八月，汉水溢流，害民人。[一]</p>
              <p>　　注[一]袁山松书曰&quot;明年禅位于魏&quot;也。</p>
              <p>　　庶征之恒寒。</p>
              <p>　　灵帝光和六年冬，大寒，北海、东莱、琅邪井中冰厚尺余。[一]</p>
              <p>　　注[一]袁山松书曰：&quot;是时k贼起，天下始乱。谶曰：'寒者，小人暴虐，专权居位，无道有位，适罚无法，又杀无罪，其寒必暴杀。'&quot;献帝初平四年六月，寒风如冬时。[一]</p>
              <p>　　注[一]袁山松书曰：&quot;时帝流迁失政。&quot;养奋对策曰：&quot;当温而寒，刑罚惨也。&quot;</p>
              <p>　　和帝永元五年六月，郡国三雨雹，大如鸡子。[一]是时和帝用酷吏周纡为司隶校尉，刑诛深刻。[二]</p>
              <p>　　注[一]春秋考异邮曰：&quot;阴气之专精凝合生雹。雹之为言合也。以妾为妻，大尊重，九女之妃阙而不御，坐不离前，无由相去之心，同舆参驷，房刂内，欢欣之乐，专政夫人，施而不博，阴精凝而见*(灭)**[成]*。&quot;易谶曰：&quot;凡雹者，过由人君恶闻其过，抑贤不扬，内与邪人通，取财利，蔽贤，施之，并当雨不雨，故反雹下也。&quot;</p>
              <p>　　注[二]古今注曰：&quot;光武建武十年十月戊辰，乐浪、上谷雨雹，伤稼。十二年，河南平阳雨雹，大如杯，坏败吏民庐舍。十五年十二月乙卯，钜鹿雨雹，伤稼。</p>
              <p>　　永平三年八月，郡国十二雨雹，伤稼。十年，郡国十八或雨雹，蝗。&quot;易纬曰：</p>
              <p>　　&quot;夏雹者，治道烦苛，繇役急促，教令数变，无有常法。不救为兵，强臣逆谋，蝗虫伤谷。救之，举贤良，爵有功，务宽大，无诛罚，则灾除。&quot;</p>
              <p>　　安帝永初元年，雨雹。二年，雨雹，大如鸡子。三年，雨雹，大如e子，伤稼。</p>
              <p>　　刘向以为雹，阴胁阳也。是时邓太后以阴专阳政。</p>
              <p>　　元初四年六月戊辰，郡国三雨雹，大如f杯及鸡子，杀六畜。[一]</p>
              <p>　　注[一]古今注曰：&quot;乐安雹如f，杀人。&quot;京房占曰：&quot;夏雨雹，天下兵大作。&quot;</p>
              <p>　　延光元年四月，郡国二十一雨雹，大如鸡子，伤稼。是时安帝信谗，无辜死者多。[一]</p>
              <p>　　注[一]臣昭案：尹敏传是岁河西大雨雹，如斗。安帝见孔季彦，问其故，对曰&quot;此皆阴乘阳之征也。今贵臣□权，母后党盛，陛下宜修圣德，虑此二者&quot;也。</p>
              <p>　　三年，雨雹，大如鸡子。[一]</p>
              <p>　　注[一]古今注曰：&quot;顺帝永建五年，郡国十二雨雹。六年，郡国十二雨雹，伤秋稼。&quot;</p>
              <p>　　桓帝延熹四年五月己卯，京都雨雹，大如鸡子。是时桓帝诛杀过差，又宠小人。</p>
              <p>　　七年五月己丑，京都雨雹。是时皇后邓氏僭侈，骄恣专幸。明年废，以忧死，其家皆诛。</p>
              <p>　　灵帝建宁二年四月，雨雹。</p>
              <p>　　四年五月，河东雨雹。</p>
              <p>　　光和四年六月，雨雹，大如鸡子。是时常侍、黄门用权。</p>
              <p>　　中平二年四月庚戌，雨雹，伤稼。</p>
              <p>　　献帝初平四年六月，右扶风雹如斗。[一]</p>
              <p>　　注[一]袁山松书曰：&quot;雹杀人。前后雨雹，此最为大，时天下溃乱。&quot;</p>
              <p>　　和帝元兴元年冬十一月壬午，郡国四冬雷。是时皇子数不遂，皆隐之民闲。是岁，宫车晏驾，殇帝生百余日，立以为君；帝兄有疾，封为平原王，卒，皆夭无嗣。[一]</p>
              <p>　　注[一]古今注曰：&quot;光武建武七年，辽东冬雷，草木实。&quot;</p>
              <p>　　殇帝延平元年九月乙亥，陈留雷，有石陨地四。[一]</p>
              <p>　　注[一]臣昭案：天文志末已载石陨，未解此篇所以重记。石*(以)**[与]*雷陨俱者，九月雷未为异，桓帝亦有此陨，后不兼载，于是为*(长)**[常]*。古今注曰：&quot;章帝建初四年五月戊寅，颍阴石从天坠，大如铁@，色黑，始下时声如雷。&quot;</p>
              <p>　　安帝永初六年十月丙戌，郡六冬雷。[一]</p>
              <p>　　注[一]京房占曰：&quot;天冬雷，地必震。&quot;又曰：&quot;教令扰。&quot;又曰：&quot;雷以十一月起黄钟，二月大声，八月阖藏。此以春夏杀无辜，不须冬刑致灾。蛰虫出行，不救之，则冬温风，以其来年疾病。其救也，恤幼孤，振不足，议狱刑，贳谪罚，灾则消矣。&quot;古今注曰：&quot;明帝永平七年十月丙子，越`雷。&quot;</p>
              <p>　　七年十月戊子，郡国三冬雷。</p>
              <p>　　元初元年十月癸巳，郡国三冬雷。</p>
              <p>　　三年十月辛亥，汝南、乐浪冬雷。</p>
              <p>　　四年十月辛酉，郡国五冬雷。</p>
              <p>　　六年十月丙子，郡国五冬雷。</p>
              <p>　　永宁元年十月，郡国七冬雷。</p>
              <p>　　建光元年十月，郡国七冬雷。</p>
              <p>　　延光四年，郡国十九冬雷。是时太后摄政，上无所与。太后既崩，阿母王圣及皇后兄阎显兄弟更秉威权，上遂不亲万机，从容宽仁任臣下。[一]</p>
              <p>　　注[一]古今注曰：&quot;顺帝永和四年四月戊午，雷震击高庙、世祖庙外槐树。&quot;</p>
              <p>　　桓帝建和三年六月乙卯，雷震宪陵寝屋。先是梁太后听兄冀枉杀李固、杜乔。</p>
              <p>　　灵帝熹平六年冬十月，东莱冬雷。</p>
              <p>　　中平四年十二月晦，雨水，大雷电，雹。</p>
              <p>　　献帝初平三年五月丙申，无云而雷。</p>
              <p>　　四年五月癸酉，无云而雷。</p>
              <p>　　建安七八年中，长沙醴陵县有大山常大鸣如牛樯，积数年。后豫章贼攻没醴陵县，杀略吏民。[一]</p>
              <p>　　注[一]干宝曰：&quot;论语摘辅像曰：'山*(亡)**[土]*崩，川闭塞，漂沦移，山鼓哭，闭衡夷，庶桀合，兵王作。'时天下尚乱，豪桀并争：曹操事二袁于河北；</p>
              <p>　　孙吴创基于江外；刘表阻乱于襄阳，南招零、桂，北割汉川，又以黄祖为爪牙，而祖与孙氏为深雠，兵革岁交。十年，曹操破袁谭于南皮；十一年，走袁尚于辽东。十三年，吴禽黄祖。是岁，刘表死。曹操略荆州，逐刘备于当阳。</p>
              <p>　　十四年，吴破曹操于赤壁。是三雄者，卒共参分天下，成帝王之业，是所谓'庶桀合，兵王作'者也。十六年，刘备入蜀，与吴再争荆州，于时战争四分五裂之地，荆州为剧，故山鸣之异作其域也。&quot;</p>
              <p>　　灵帝熹平二年，东莱海出大鱼二枚，长八九丈，高二丈余。明年，中山王畅、任城王博并薨。[一]</p>
              <p>　　注[一]京房易传曰：&quot;海出巨鱼，邪人进，贤人疏。&quot;臣昭谓此占符灵帝之世，巨鱼之出，于是为征，宁独二王之妖也！</p>
              <p>　　和帝永元四年，蝗。[一]</p>
              <p>　　注[一]臣昭案：本纪光武建武六年诏称&quot;往岁水旱蝗虫为灾。&quot;古今注曰：&quot;建武二十二年三月，京师、郡国十九蝗。二十三年，京师、郡国十八大蝗，旱，草木尽。二十八年三月，郡国八十蝗。二十九年四月，武威、酒泉、清河、京兆、魏郡、弘农蝗。三十年六月，郡国十二大蝗。三十一年，郡国大蝗。中元元年三月，郡国十六大蝗。永平四年十二月，酒泉大蝗，从塞外入。&quot;谢承书曰：&quot;永平十五年，蝗起泰山，弥行兖、豫。&quot;谢沉书钟离意讥起北宫表云：&quot;未数年，豫章遭蝗，谷不收。民饥死，县数千百人。&quot;</p>
              <p>　　八年五月，河内、陈留蝗。九月，京都蝗。九年，蝗从夏至秋。先是西羌数反，遣将军将北军五校征之。</p>
              <p>　　安帝永初四年夏，蝗。是时西羌寇乱，军征距，连十余年。[一]</p>
              <p>　　注[一]谶曰：&quot;主失礼烦苛，则旱之，鱼螺变为蝗虫。&quot;</p>
              <p>　　五年夏，九州蝗。[一]</p>
              <p>　　注[一]京房占曰：&quot;天生万物百谷，以给民用。天地之性人为贵。今蝗虫四起，此为国多邪人，朝无忠臣，虫与民争食，居位食禄如虫矣。不救，致兵起；其救也，举有道置于位，命诸侯试明经，此消灾也。&quot;</p>
              <p>　　六年三月，去蝗处复蝗子生。[一]</p>
              <p>　　注[一]古今注曰：&quot;郡国四十八蝗。&quot;</p>
              <p>　　七年夏，蝗。</p>
              <p>　　元初元年夏，郡国五蝗。</p>
              <p>　　二年夏，郡国二十蝗。</p>
              <p>　　延光元年六月，郡国蝗。</p>
              <p>　　顺帝永建五年，郡国十二蝗。是时鲜卑寇朔方，用征之。</p>
              <p>　　永和元年秋七月，偃师蝗。去年冬，乌桓寇沙南，用征之。</p>
              <p>　　桓帝永兴元年七月，郡国三十二蝗。是时梁冀秉政无谋宪，苟贪权作虐。[一]</p>
              <p>　　注[一]春秋考异邮曰：&quot;贪扰生蝗。&quot;</p>
              <p>　　二年六月，京都蝗。</p>
              <p>　　永寿三年六月，京都蝗。</p>
              <p>　　延熹元年五月，京都蝗。[一]</p>
              <p>　　注[一]臣昭案：刘歆传&quot;皆逆天时，听不聪之祸也&quot;。养奋对策曰：&quot;佞邪以不正食禄飨所致。&quot;谢沉书曰&quot;九年，扬州六郡连水、旱、蝗害&quot;也。</p>
              <p>　　灵帝熹平六年夏，七州蝗。先是鲜卑前后三十余犯塞，是岁护乌桓校尉夏育、破鲜卑中郎将田晏、使匈奴中郎将臧F将南单于以下，三道并出讨鲜卑。大司农经用不足，殷敛郡国，以给军粮。三将无功，还者少半。</p>
              <p>　　光和元年诏策问曰：&quot;连年蝗虫至冬踊，其咎焉在？&quot;蔡邕对曰：&quot;臣闻易传曰：</p>
              <p>　　'大作不时，天降灾，厥咎蝗虫来。'河图秘征篇曰：'帝贪则政暴而吏酷，酷则诛深必杀，主蝗虫。'蝗虫，贪苛之所致也。&quot;是时百官迁徙，皆私上礼西园以为府。[一]</p>
              <p>　　注[一]蔡邕对曰：&quot;蝗虫出，息不急之作，省赋敛之费，进清仁，黜贪虐，分损承安，*(居)**[屈]*省别藏，以赡国用，则其救也。易曰'得臣无家'，言有天下者何私家之有！&quot;</p>
              <p>　　献帝兴平元年夏，大蝗。是时天下大乱。</p>
              <p>　　建安二年五月，蝗。</p>
              <p>　　校勘记</p>
              <p>　　三三０五页一０行夏五月辛*(卯)**[亥]*郊据汲本p殿本改。</p>
              <p>　　三三０六页一二行东郡以北伤水按：&quot;东&quot;原斗&quot;来&quot;，径改正。</p>
              <p>　　三三０六页一三行弘农都尉治*(折)**[析]*为水所漂杀据集解本改。按：校补谓据前书地理志音义正。又校补引钱大昭说，谓前志弘农有析县，续志析属南阳，然前志弘农无都尉，析下亦不言都尉治，建武六年已省诸郡都尉，不应弘农独存。且本纪但云&quot;是夏连雨水&quot;，亦无车驾亲往行水之事。疑古今注误。又按：&quot;所&quot;原斗&quot;沂&quot;，径改正。</p>
              <p>　　三三０六页一五行建武八年闲郡国比大水按：汲本p殿本&quot;比&quot;皆作&quot;七&quot;。</p>
              <p>　　三三０七页一行传其法于有根按：&quot;根&quot;疑当作&quot;汉&quot;，然各本皆作&quot;根&quot;，聚珍本东观记亦作&quot;根&quot;，惟严可均辑全后汉文作&quot;汉&quot;，殆严氏以意改也。</p>
              <p>　　三三０七页一行故以殷氏六族分伯禽按：左传&quot;氏&quot;作&quot;民&quot;。校补谓&quot;殷氏&quot;与下&quot;怀姓&quot;对文，自属传本之异。</p>
              <p>　　三三０七页四行邑里无营利之家按：&quot;营&quot;原斗&quot;管&quot;，径改正。</p>
              <p>　　三三０七页五行追观往法按：&quot;观&quot;原斗&quot;即&quot;，径改正。</p>
              <p>　　三三０七页五行是以皆永享康宁之福按：&quot;以皆&quot;原斗倒，径乙正。</p>
              <p>　　三三０七页六行亦所以消散其口救按：&quot;救&quot;疑&quot;数&quot;之斗。</p>
              <p>　　三三０七页八行*(狃)**[狙]*猱之意据何焯校改。</p>
              <p>　　三三０七页八行曼延无足按：校补谓案文&quot;足&quot;当作&quot;定&quot;。</p>
              <p>　　三三０七页九行令得复昌炽从横按：&quot;令&quot;原斗&quot;合&quot;，径改正。</p>
              <p>　　三三０七页一０行溃徙离处按：&quot;徙&quot;原斗&quot;从&quot;，径改正。</p>
              <p>　　三三０七页一一行言性不相害按：&quot;相&quot;原斗&quot;用&quot;，径改正。</p>
              <p>　　三三０七页一六行尚修正弭灾殿本&quot;正&quot;作&quot;政&quot;。按：正政通。</p>
              <p>　　三三０八页四行其水也*(而)**[雨]*杀人校补谓以前志校之，&quot;而&quot;乃&quot;雨&quot;之斗，各本皆未正。今据改。</p>
              <p>　　三三０九页六行郡国三十七大水按：校补谓纪&quot;大水&quot;作&quot;雨水&quot;。</p>
              <p>　　三三０九页一０行不立皇太子胜按：张森楷校勘记谓皇子胜未尝为太子，&quot;太&quot;字衍，下卷大风条同讹。</p>
              <p>　　三三０九页一二行妒疾贤者按：&quot;妒&quot;原斗&quot;治&quot;，径据汲本p殿本改正。</p>
              <p>　　三三０九页一五行京师及郡国四十*(有)**[大]*水校补谓&quot;有&quot;乃&quot;大&quot;之斗，本纪可证，各本皆失正。今据改。</p>
              <p>　　三三０九页一五行嘉收葬客死骸骨集解引惠栋说，谓案范书周嘉传，乃嘉弟畅也，注所据乃司马书。按：校补谓详观此注，实即约举本书独行传周嘉传文，&quot;收葬&quot;上&quot;嘉&quot;字盖本是&quot;因&quot;字，后人妄改，未见本传耳。既系约举，原不必定详收葬者何人。惠氏补注因此一字之疑，遂谓注所据为司马书。然注先举本纪，即范书本纪也；次举周嘉传，又未别言，是本传也。</p>
              <p>　　三三一０页九行*(临)**[流]*水化为血*[不流]*&quot;临&quot;汲本p殿本作&quot;流&quot;。今据改。又集解引惠栋说，谓&quot;血&quot;下脱&quot;不流&quot;二字。今据补。</p>
              <p>　　三三一０页一０行占曰泣血道路涉苏于何以处按：&quot;占&quot;殿本作&quot;名&quot;。&quot;何&quot;汲本作&quot;河&quot;。校补谓&quot;涉苏于何以处&quot;，亦属误文，不可强通。</p>
              <p>　　三三一０页一三行杀*(十)**[千]*余人据汲本p殿本改。</p>
              <p>　　三三一一页四行漂害数*(千)**[十]*万户校补引钱大昭说，谓朱穆传p桓帝纪并云数十万户，&quot;千&quot;当作&quot;十&quot;。今据改。</p>
              <p>　　三三一一页四行怀容水泽按：&quot;怀&quot;原斗&quot;坏&quot;，径改正。</p>
              <p>　　三三一一页七行太白经天按：&quot;经&quot;原斗&quot;绝&quot;，径据汲本p殿本改正。</p>
              <p>　　三三一一页八行盗贼略平*[民]*校补谓案文&quot;平&quot;下当有&quot;民&quot;字，或亦唐人因避讳去之。今据补。</p>
              <p>　　三三一一页一三行济北*[河]*水清集解引钱大昕说谓&quot;济北&quot;下脱&quot;河&quot;字。</p>
              <p>　　又校补引钱大昭说，谓据本纪作&quot;济阴p东郡p济北河水清&quot;，是&quot;济北&quot;上亦脱四字。今按：纪志所记，容有不同；&quot;济北&quot;下则明脱&quot;河&quot;字，今补。</p>
              <p>　　三三一二页七行四年夏郡国三水按：校补谓纪作&quot;七大水&quot;。</p>
              <p>　　三三一二页九行中平五年郡国六水大出按：集解引惠栋说，谓帝纪作&quot;七大水&quot;。</p>
              <p>　　三三一三页八行和帝永元五年六月郡国三雨雹大如鸡子按：聚珍本东观记作&quot;郡国大雨雹，大如雁子&quot;。</p>
              <p>　　三三一三页一一行房刂内按：&quot;&quot;原作&quot;任&quot;，径依汲本p殿本改。</p>
              <p>　　三三一三页一一行施而不博按：&quot;博&quot;原斗&quot;传&quot;，径改正。</p>
              <p>　　三三一三页一一行阴精凝而见*(灭)**[成]*据汲本p殿本改。</p>
              <p>　　三三一三页一二行抑贤不扬按：&quot;扬&quot;原斗&quot;易&quot;，径改正。</p>
              <p>　　三三一四页三行三年雨雹按：集解引惠栋说，谓纪作&quot;京师及郡国四十一雨水雹&quot;。</p>
              <p>　　三三一四页五行大如f杯按：集解引惠栋说，谓&quot;f杯&quot;东观记作&quot;芋魁&quot;。</p>
              <p>　　三三一四页八行尹敏传是岁河西大雨雹如斗安帝见孔季彦问其故按：集解引钱大昕说，谓季彦事今在孔僖传，或司马彪书以季彦附尹敏传。校补谓此注引季彦事，亦明为范书孔僖传文，当由尹敏同列儒林传，遂至误载。</p>
              <p>　　三三一四页一一行顺帝永建五年郡国十二雨雹按：汲本p殿本&quot;五&quot;作&quot;三&quot;。</p>
              <p>　　三三一五页八行光武建武七年辽东冬雷按：汲本p殿本&quot;七&quot;作&quot;十&quot;。</p>
              <p>　　三三一五页一０行石*(以)**[与]*雷陨俱者据汲本p殿本改。</p>
              <p>　　三三一五页一一行于是为*(长)**[常]*据汲本p殿本改。</p>
              <p>　　三三一五页一四行恤幼孤按：&quot;恤&quot;原斗&quot;率&quot;，径据汲本p殿本改正。</p>
              <p>　　三三一六页九行延光四年郡国十九冬雷是时太后摄政按：和熹崩于建光元年，安得延光四年复言太后摄政？&quot;是时&quot;疑是&quot;先是&quot;之误。</p>
              <p>　　三三一六页一三行东莱冬雷按：汲本p殿本&quot;冬&quot;作&quot;大&quot;。</p>
              <p>　　三三一七页四行山*(亡)**[土]*崩据汲本p殿本改。</p>
              <p>　　三三一八页二行二十八年三月郡国八十蝗按：校补谓光武时郡国九十三，如八十蝗，蝗几全国矣。桓p灵之末，无此奇灾，况中兴盛时，何宜有此。&quot;八十&quot;盖是&quot;十八&quot;误倒。</p>
              <p>　　三三一九页五行是时梁冀秉政无谋宪按：校补谓&quot;宪&quot;疑是&quot;虑&quot;之斗。</p>
              <p>　　三三一九页一０行听不聪之祸也按：汲本p殿本&quot;祸&quot;作&quot;过&quot;。</p>
              <p>　　三三二０页三行*(居)**[屈]*省别藏据汲本p殿本改。</p>
            </td>
          </tr>
        </table>
        <p>&nbsp;</p><table width="460" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='114.htm'>上一页 </a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='116.htm'>下一页 </a></div>
                  </td>
                </tr>
              </table>
              <p align=center>作者：[南朝宋]范晔 
              <hr width=90%>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
        
      </td>
      <td valign="top" width="19"><img src="rightbg.gif" width="19" height="400"><img src="right.gif" width="19" height="146"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="66" height="21"><img src="bottom1.gif" width="66" height="21"></td>
      <td background="bottombg.gif" width="500"></td>
      <td width="210"></td>
    </tr>
  </table>
</div>
</body>
</html>
