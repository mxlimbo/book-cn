<html>
<head>
<title>后汉书志第二十四　百官一</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0">
    <tr>
      <td width="239" height="24"><img src="up1.gif" width="239" height="24"></td>
      <td width="537" background="up1bg.gif"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="167" height="49"><img src="up2left.gif" width="167" height="49"></td>
      <td valign="bottom"><img src="bg.gif" width="50" height="20"><a href="content.htm"><img src="top.gif" width="46" height="15" border="0"></a><img src="bg.gif" width="40" height="7"><a href="123.htm"><img src="last.gif" width="46" height="15" border="0"></a><img src="bg.gif" width="40" height="30"><a href="125.htm"><img src="next.gif" width="46" height="15" border="0"></a></td>
      <td width="19" background="rightbg.gif">&nbsp;</td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td valign="top" width="66" background="leftbg.gif"><img src="up3.gif" width="66" height="580"></td>
      <td valign="top" align="center"> 
        <table width="520" cellspacing="0" cellpadding="0" align="center" border="0">
          <tr> 
            <td> 
              <p align="center">&nbsp;</p>
              <p align="center" class="h">后汉书志第二十四　百官一</p>
            </td>
          </tr>
        </table>
        <br>
        <table width="520" border="0" cellspacing="0" cellpadding="0" align="center">
          <tr> 
            <td>　汉之初兴，承继大乱，兵不及戢，法度草创，略依秦制，后嗣因循。至景帝，感吴楚之难，始抑损诸侯王。及至武帝，多所改作，然而奢广，民用匮乏。世祖中兴，务从节约，并官省职，费减亿计，所以补复残缺，及身未改，而四海从风，中国安乐者也。
              <p>　　昔周公作周官，分职着明，法度相持，王室虽微，犹能久存。今其遗书，所以观周室牧民之德既至，又其有益来事之范，殆未有所穷也。故新汲令王隆作小学汉官篇，诸文倜说，较略不究。[一]唯班固着百官公卿表，记汉承秦置官本末，讫于王莽，差有条贯；然皆孝武奢广之事，又职分未悉。世祖节约之制，宜为常宪，故依其官簿，粗注职分，以为百官志。[二]凡置官之本，及中兴所省，无因复见者，既在汉书百官表，不复悉载。</p>
              <p>　　注[一]案：胡广注隆此篇，其论之注曰：&quot;前安帝时，越骑校尉刘千秋校书东观，好事者樊长孙与书曰：'汉家礼仪，叔孙通等所草创，皆随律令在理官，藏于几阁，无记录者，久令二代之业，而不彰。诚宜撰次，依拟周礼，定位分职，各有条序，令人无愚智，入朝不惑。君以公族元老，正丁其任，焉可以已！'刘君甚然其言，与邑子通人郎中张平子参议未定，而刘君迁为宗正、卫尉，平子为尚书郎、太史令，各务其职，未暇恤也。至顺帝时，平子为侍中典校书，方作周官解说，乃欲以*(汉)**[渐]*次述汉事，会复迁河闲相，遂莫能立也。述作之功，独不易矣。既感斯言，顾见故新汲令王文山小学为汉官篇，略道公卿外内之职，旁及四夷，博物条畅，多所发明，足以知旧制仪品。盖法有成易，而道有因革，是以聊集所宜，为作诂解，各随其下，缀续后事，令世施行，庶明厥旨，广前后愤盈之念，增助来哲多闻之览焉。&quot;</p>
              <p>　　注[二]臣昭曰：本志既久是注曰百官簿，今昭又采异同，俱为细字，如或相冒，兼应注本注，尤须分显，故凡是旧注，通为大书，称&quot;本注曰&quot;，以表其异。</p>
              <p>　　太傅，上公一人。[一]本注曰：掌以善导，无常职。世祖以卓茂为太傅，薨，因省。其后每帝初即位，辄置太傅录尚书事，薨，辄省。[二]</p>
              <p>　　注[一]大戴记曰：&quot;傅，傅之德义也。&quot;应劭汉官仪曰：&quot;傅者，覆也。&quot;贾生曰：&quot;天子不喻于先圣之德，不知君民之道，不见礼义之正，诗书无宗，学业不法，此太师之责也，古者齐太公职之。天子不惠于庶民，不礼于大臣，不中于折狱，无经于百官，不哀于丧，不敬于祭，不戒于齐，不信于事，此太傅之责也，古者周公职之。天子处位不端，受业不敬，言语不□，音声不中，进退升降不以礼，俯仰周旋无节，此太保之责也，古者燕召公职之。天子燕业反其学，左右之习诡其师，E诸侯，遇大臣，不知文雅之辞，已语之适，简闻小诵，不博不习，此少师之责也。天子居处出入不以礼，衣服冠带不以制，御器列侧不以度，采服从好不以章，忿悦不以义，与夺不以节，此少傅之责也。天子居处燕私，安而易，乐而耽，饮食不时，醉饱不节，寝起早晏无常，玩好器弄无制，此少保之责也。此古天子自辅弼之礼也，自为天子而贤智维之，故能虑无失计，举无过事，终身得中。&quot;</p>
              <p>　　注[二]胡广注曰：&quot;犹古宰总己之义也。&quot;案：灵帝之初，以陈蕃为太傅，蕃诛，以胡广代，始不止一人也。董卓在长安，又自尊为太师，位在太傅上。应劭汉官仪曰：&quot;太师，古官也。平帝元年，孔光以太傅见，授诏，太师无朝，十日一赐餐，赐灵寿杖，省中施坐置几。太师入省中用杖，自是而阙。&quot;又汉官云：&quot;太傅长史一人，秩千石，掾属二十四人，令史、御属二十二人。&quot;荀绰晋百官表注曰：&quot;汉太傅置掾属十人，御属一人，令史十二人，置长史，与汉异。&quot;</p>
              <p>　　太尉，公一人。[一]本注曰：掌四方兵事功课，岁尽即奏其殿最而行赏罚。凡郊祀之事，掌亚献；大丧则告谥南郊。凡国有大造大疑，则与司徒、司空通而论之。国有过事，则与二公通谏争之。世祖即位，为大司马。[二]建武二十七年，改为太尉。[三]</p>
              <p>　　注[一]应劭曰：&quot;自上安下曰尉，武官悉以为称。&quot;前书曰&quot;秦官&quot;，郑玄注月令亦曰&quot;秦官&quot;。尚书中候云舜为太尉，东h据非秦官，以此追难玄焉。臣昭曰：</p>
              <p>　　纬候书，宗贵神诡，出没隐显，动挟诞怪。该核阴阳，徼迎起伏，或有先征，时能后验，故守寄构思，杂称晓辅，通儒达好，时略文滞。公输、益州，具于张衡之诘；无口汉辅，炳乎尹敏之讽。图谶纷伪，其俗多矣。太尉官实司天，虞舜作宰，璇衡赋政，将是据后位以书前，非唐官之实号乎？太尉所职，即舜所掌，遂以同掌追称太尉，乃中候之妄，盖非官之为谬。康成渊博，自注中候，裁及注礼而忘舜位，岂其实哉！此是不发讥于中候，而正之于月令也。广微之诮，未探硕意。说菀曰&quot;当尧之时，舜为司徒&quot;。新论曰&quot;昔尧试于大麓者，领录天子事，如今尚书官矣&quot;。古史考曰&quot;舜居百揆，总领百事&quot;。说者以百揆尧初别置，于周更名宰，斯其然矣。</p>
              <p>　　注[二]汉官仪曰：&quot;元狩六年罢太尉，法周制置司马。时议者以为汉军有官候、千人、司马，故加'大'为大司马，所以别异大小司马之号。&quot;</p>
              <p>　　注[三]蔡质汉仪曰：&quot;府开阙，王莽初起大司马，后篡盗神器，故遂贬去其阙。&quot;</p>
              <p>　　汉官仪曰：&quot;张衡云：'明帝以*[为]*司马、司空府*[已荣]*，欲*(复)*更*[治]*太尉府。时公赵□也。西曹掾安郑均，素好名节，以为朝廷新造北宫，整饬官寺，旱魃为虐，民不堪命，曾无殷汤六事，周宣云汉之辞。今府本馆陶公主第舍，员职既少，自足相受。□表陈之，即*[见]*听许。其冬，*[帝]*临辟雍，历二府，光观壮丽，而太尉*[府]*独卑陋*(云)*。显宗东顾叹息曰：&quot;椎牛纵酒，勿令乞儿为宰。&quot;时□子世为侍中，骖乘，归具白之，□以为恨，频谴责均，均自劾去，道发病亡。'&quot;古今注曰&quot;永平十五年，更作太尉、司徒、司空府开阳城门内&quot;，与此不同。&quot;臣昭案：刘虞为大司马，而与太尉并置焉。</p>
              <p>　　长史一人，千石。[一]本注曰：署诸曹事。</p>
              <p>　　注[一]卢植礼注曰：&quot;如周小宰。&quot;</p>
              <p>　　掾史属二十四人。本注曰：汉旧注东西曹掾比四百石，余掾比三百石，属比二百石，故曰公府掾，比古元士三命者也。或曰，汉初掾史辟，皆上言之，故有秩比命士。其所不言，则为百石属。其后皆自辟除，故通为百石云。[一]，西曹主府史署用。东曹主二千石长吏迁除及军吏。户曹主民户、祠祀、农桑。奏曹主奏议事。辞曹主辞讼事。法曹主邮驿科程事。尉曹主卒徒转运事。贼曹主盗贼事。决曹主罪法事。</p>
              <p>　　兵曹主兵事。金曹主货币、盐、铁事。仓曹主仓谷事。黄合主簿录省事。[二]</p>
              <p>　　注[一]汉书音义曰：&quot;正曰掾，副曰属。&quot;</p>
              <p>　　注[二]应劭汉官仪曰：&quot;世祖诏：'方今选举，贤佞朱紫错用。丞相故事，四科取士。一曰德行高妙，志节清白；二曰学通行修，经中博士；三曰明达法令，足以决疑，能案章覆问，文中御史；四曰刚毅多略，遭事不惑，明足以决，才任三辅令：皆有孝悌廉公之行。自今以后，审四科辟召，及刺史、二千石察茂才尤异孝廉之吏，务尽实核，选择英俊、贤行、廉e、平端于县邑，务授试以职。有非其人，临计过署，不便习官事，书疏不端正，不如诏书，有司奏罪名，并正举者。'又旧河堤谒者，世祖改以三府掾属为谒者领之，迁超御史中丞、刺史，或为小郡。监察黎阳谒者，世祖以幽、并州兵骑定天下，故于黎阳立营，以谒者监之，兵骑千人，复除甚重。谒者任轻，多放情态，顺帝改用公解府掾有清名威重者，迁超牧守焉。&quot;汉官目录曰：&quot;建武十二年八月乙未诏书，三公举茂才各一人，廉吏各二人；光禄岁举茂才四行各一人，察廉吏三人；中二千石岁察廉吏各一人，廷尉、大司农各二人；将兵将军岁察廉吏各二人；监察御史、司隶、州牧岁举茂才各一人。&quot;</p>
              <p>　　令史及御属二十三人。本注曰：汉旧注公令史百石，自中兴以后，注不说石数。</p>
              <p>　　御属主为公御。[一]合下令史主合下威仪事。记室令史主上章表报书记。门令史主府门。其余令史，各典曹文书。[二]</p>
              <p>　　注[一]荀绰晋百官表注曰：&quot;御属如录事也。&quot;</p>
              <p>　　注[二]应劭汉官仪有官骑三十人。</p>
              <p>　　司徒，公一人。[一]本注曰：掌人民事。凡教民孝悌、逊顺、谦俭，养生送死之事，则议其制，建其度。凡四方民事功课，岁尽则奏其殿最而行赏罚。凡郊祀之事，掌省牲视濯，大丧则掌奉安梓宫。凡国有大疑大事，与太尉同。世祖即位，为大司徒，[二]建武二十七年，去&quot;大&quot;。[三]</p>
              <p>　　注[一]孔安国曰：&quot;主徒，教以礼义。&quot;</p>
              <p>　　注[二]汉官仪曰：&quot;王莽时，议以汉无司徒官，故定三公之号曰大司马、大司徒、大司空。世祖即位，因而不改。&quot;蔡质汉仪曰：&quot;司徒府与苍龙阙对，厌于尊者，不敢号府。&quot;应劭曰：&quot;此不然。丞相旧位在长安时，府有四出门，随时听事，明帝本欲依之，迫于太尉、司空，但为东西门耳。国每有大议，天子车驾亲幸其殿。殿西王侯以下更衣并存。每岁州郡听采长吏臧否，民所疾苦，还条奏之，是为之举谣言者也。顷者举谣言者，掾属令史都会殿上，主者大言某州郡行状云何，善者同声称之，不善者各尔衔枚。大较皆取无名势，其中或有爱憎微裁黜陟之昧也。若乃中山祝恬，践周、召之列，当轴处中，忘謇谔之节，惮首尾之讥，县囊捉撮，无能清澄，其与申屠须责邓通，王嘉封还诏书，邈矣乎！&quot;</p>
              <p>　　周礼有外朝，干宝注曰：&quot;礼，司徒府中有百官朝会殿，天子与丞相决大事，是外朝之存者。&quot;</p>
              <p>　　注[三]汉旧仪曰：&quot;哀帝元寿二年，以丞相为大司徒。郡国守长史上计事竟，遣公出庭，上亲问百姓所疾苦。记室掾史一人大音读□毕，遣□曰：'诏书殿下禁吏无苛暴。丞史归告二千石，顺民所疾苦。急去残贼，审择良吏，无任苛刻。</p>
              <p>　　治狱决讼，务得其中。明诏忧百姓困于衣食，二千石帅劝农桑，思称厚恩，有以赈赡之，无烦挠夺民时。今日公卿以下，务饬俭恪，奢侈过制度以益甚，二千石身帅有以化之。民冗食者请谨以法，养视疾病，致医药务治之。诏书无饰厨养，至今未变，又更过度，甚不称。归告二千石，务省约如法。且案不改者，长吏以*[闻]*。官寺乡亭漏败，墙垣e坏不治，无办护者，不胜任，先自劾不应法。归告二千石听。'十年，更名相国。&quot;案献帝方，董卓自太尉进为相国，而司徒不省。及建安末，曹公为丞相，郗虑为御史大夫，则罢三公官。荀绰晋百官表注曰：&quot;汉丞相府门无兰，不设铃，不警鼓，言其深大阔远，无节限也。&quot;</p>
              <p>　　长史一人，千石。掾属三十一人。[一]令史及御属三十六人。本注曰：世祖即位，以武帝故事，置司直，居丞相府，助督录诸州，建武十八年省也。[二]</p>
              <p>　　注[一]汉官目录曰三十人。</p>
              <p>　　注[二]*(汉)**[献]*帝起居注曰：&quot;建安八年十二月，复置司直，不属司徒，掌督中都官，不领诸州。九年十一月，诏司直比司隶校尉，坐同席在上，假传置，从事三人，书佐四人。&quot;</p>
              <p>　　司空，公一人。[一]本注曰：掌水土事。凡营城起邑、浚沟洫、修坟防之事，则议其利，建其功。凡四方水土功课，岁尽则奏其殿最而行赏罚。凡郊祀之事，掌扫除乐器，大丧则掌将校复土。凡国有大造大疑，谏争，与太尉同。[二]世祖即位，为大司空，[三]建武二十七年，去&quot;大&quot;。[四]</p>
              <p>　　注[一]马融曰：&quot;掌营城郭，主司空土以居民。&quot;</p>
              <p>　　注[二]韩诗外传曰：&quot;三公之得者何？曰司马、司空、司徒也。司马主天，司空主土，司徒主人。故阴阳不和，四时不节，星辰失度，灾变非常，则责之司马。</p>
              <p>　　山陵崩e，川谷不通，五谷不植，草木不茂，则责之司空。君臣不正，人道不和，国多盗贼，民怨其上，则责之司徒。故三公典其职，忧其分，举其辨，明其得，此之谓三公之事。&quot;</p>
              <p>　　注[三]应劭汉官仪曰：&quot;绥和元年，罢御史大夫官，法周制，初置司空。议者又以县道官狱司空，故覆加'大'，为大司空，亦所以别大小之文。&quot;</p>
              <p>　　注[四]汉旧仪曰：&quot;御史大夫□上计丞长史曰：'诏书殿下布告郡国：臣下承宣无状，多不究，百姓不蒙恩被化，守长史到郡，与二千石同力为民兴利除害，务有以安之，称诏书。郡国有茂才不显者言*[上]*。残民贪污烦扰之吏，百姓所苦，务勿任用。方察不称者，刑罚务于得中，恶恶止其身。选举民侈过度，务有以化之。问今岁善恶孰与往年，对上。问今年盗贼孰与往年，得无有k辈大贼，对上。'&quot;臣昭案：献帝建安十三年，又罢司空，置御史大夫。御史大夫郗虑，虑免，不得补。荀绰晋百官表注曰：&quot;献帝置御史大夫，职如司空，不领侍御史。&quot;</p>
              <p>　　属长史一人，千石。掾属二十九人。[一]令史及御属四十二人。</p>
              <p>　　注[一]汉官目录云二十四人。</p>
              <p>　　将军，不常置。本注曰：掌征伐背叛。比公者四：第一大将军，次骠骑将军，次车骑将军，次卫将军。又有前、后、左、右将军。[一]</p>
              <p>　　注[一]蔡质汉仪曰：&quot;汉兴，置大将军、骠骑，位次丞相，车骑、卫将军、左、右、前、后，皆金紫，位次上卿。典京师兵卫，四夷屯警。&quot;</p>
              <p>　　初，武帝以卫青数征伐有功，以为大将军，欲尊宠之。以古尊官唯有三公，皆将军始自秦、晋，以为卿号，故置大司马官号以冠之。其后霍光、王凤等皆然。</p>
              <p>　　成帝绥和元年，赐大司马印绶，罢将军官。世祖中兴，吴汉以大将军为大司马，景丹为骠骑大将军，位在公下，及前、后、左、右杂号将军多，皆主征伐，事讫皆罢。[一]明帝初即位，以弟东平王苍有贤才，以为骠骑将军；以王故，位在公上，数年后罢。章帝即位，西羌反，故以舅马防行车骑将军征之，还后罢。和帝即位，以舅窦宪为车骑将军，征匈奴，位在公下；还复有功，迁大将军，位在公上；复征西羌，还免官，罢。安帝即位，西羌寇乱，复以舅邓骘为车骑将军征之，还迁大将军，位如宪，数年复罢。自安帝政治衰缺，始以嫡舅耿宝为大将军，常在京都。顺帝即位，又以皇后父、兄、弟相继为大将军，如三公焉。[二]</p>
              <p>　　注[一]魏略曰：&quot;曹公置都护军中尉，置护军将军，亦皆比二千石，旋军并止罢。&quot;</p>
              <p>　　注[二]梁冀别传曰：&quot;元嘉二年，又加冀礼仪。大将军朝，到端门若龙门，谒者将引。增掾属、舍人、令史、官骑、鼓吹各十人。&quot;</p>
              <p>　　长史、司马皆一人，千石。[一]本注曰：司马主兵，如太尉。从事中郎二人，六百石。本注曰：职参谋议。[二]掾属二十九人。[三]令史及御属三十一人。</p>
              <p>　　本注曰：此皆府员职也。又赐官骑三十人，及鼓吹。[四]</p>
              <p>　　注[一]东观书曰：&quot;窦宪作大将军，置长史、司马员吏官属，位次太傅。&quot;</p>
              <p>　　注[二]东观书曰：&quot;大将军出征，置中护军一人。&quot;</p>
              <p>　　注[三]案本传，东平王作骠骑，掾史四十人。</p>
              <p>　　注[四]应劭汉官仪曰：&quot;鼓吹二十人，非常员。舍人十人。&quot;</p>
              <p>　　其领军皆有部曲。大将军营五部，部校尉一人，比二千石；军司马一人，比千石。部下有曲，曲有军候一人，比六百石。曲下有*(纯)**[屯]*，*(纯)**[屯]*长一人，比二百石。其不置校尉部，但军司马一人。又有军假司马、假候，皆为副贰。其别营领属为别部司马，其兵多少各随时宜。门有门候。其余将军，置以征伐，无员职，亦有部曲、司马、军候以领兵。其职吏部集各一人，总知营事。兵曹掾史主兵事器械。禀假掾史主禀假禁司。又置外刺、刺奸，主罪法。</p>
              <p>　　明帝初置度辽将军，以卫南单于新降有二心者，后数有不安，遂为常守。[一]</p>
              <p>　　注[一]应劭汉官仪曰：&quot;度辽将军，孝武皇帝初用范明友。明帝*(十)**[永平]*八年，行度辽将军事；安帝元初元年，置真。银印青绶，秩二千石。长史、司马六百石。&quot;东观书云司马二人。</p>
              <p>　　校勘记</p>
              <p>　　三五五五页一二行刘千秋按：集解引惠栋说，谓刘千秋即刘珍。文苑传云珍字秋孙，疑传误。</p>
              <p>　　三五五六页四行乃欲以*(汉)**[渐]*次述汉事校补引柳从辰说，谓孙星衍辑汉官解诂，&quot;以汉&quot;作&quot;以渐&quot;，是。今据改。</p>
              <p>　　三五五六页六行为作诂解按：校补引柳从辰说，谓孙辑本&quot;诂解&quot;作&quot;解诂&quot;。</p>
              <p>　　三五五六页一六行已语之适按：&quot;语&quot;当作&quot;诺&quot;，已诺犹言然否或许与不许也。</p>
              <p>　　今贾谊新书傅职篇正作&quot;不知已诺之适&quot;。大戴礼作&quot;不知已诺之正&quot;。汲本、殿本作&quot;言语之道&quot;，乃后人臆改。</p>
              <p>　　三五五七页六行自是而阙按：&quot;自是而&quot;下有阙文。孙星衍校辑汉官仪，此&quot;阙&quot;字代之以□，云今本本作&quot;阙&quot;，乃校者所记，而后来误入正文也。今据孙校，&quot;阙&quot;字用小一号字排。</p>
              <p>　　三五五八页二行说菀曰汲本、殿本&quot;菀&quot;作&quot;苑&quot;。按：菀苑通。</p>
              <p>　　三五五八页五行元狩六年罢太尉按：校补谓案前书百官公卿表，太尉武帝建元二年省，元狩四年初置大司马，汉官仪误也。又按：下文&quot;官候&quot;应作&quot;候官&quot;，见前三五二一页。</p>
              <p>　　三五五八页七行明帝以*[为]*司马司空府*[已荣]*欲*(复)*更*[治]*太尉府据御览卷二百七职官部五引补删。</p>
              <p>　　三五五八页九行员职既少自足相受按：汲本、殿本&quot;受&quot;作&quot;容&quot;，孙辑本同。</p>
              <p>　　御览&quot;既&quot;作&quot;鲜&quot;，&quot;受&quot;作&quot;授&quot;。</p>
              <p>　　三五五八页九行即*[见]*听许据御览补。</p>
              <p>　　三五五八页一０行*[帝]*临辟雍据御览补。</p>
              <p>　　三五五八页一０行而太尉*[府]*独卑陋*(云)*按：汲本、殿本&quot;太尉&quot;下有&quot;府&quot;字，&quot;卑陋&quot;下无&quot;云&quot;字，孙辑本同，御览同。今据以补删。</p>
              <p>　　三五五九页一一行世祖以幽并州兵骑定天下按：窦宪传注引作&quot;光武中兴，以幽、冀、并州兵骑克定天下&quot;。</p>
              <p>　　三五六０页三行有官骑三十人校补引柳从辰说，谓孙辑本作&quot;二十二人&quot;。今按：</p>
              <p>　　孙云辑自续汉志补注，则所据本不同。</p>
              <p>　　三五六０页一四行县囊捉撮集解引惠栋说，谓&quot;捉&quot;当作&quot;括&quot;，淮南子&quot;烛营指天&quot;，高诱注&quot;烛营读曰括撮，伛偻之象，喻容悦之臣&quot;。</p>
              <p>　　三五六０页一四行其与申屠须责邓通校补引陈景云说，谓&quot;须&quot;当作&quot;显&quot;，或作&quot;顿&quot;。按：黄山云当据嘉传作&quot;坐责&quot;为是，不必于字之形似求之。</p>
              <p>　　三五六一页二行郡国守长史上计按：孙星衍辑汉旧仪&quot;守&quot;下有&quot;丞&quot;字。</p>
              <p>　　三五六一页二行遣公出庭按：孙辑汉旧仪&quot;公&quot;作&quot;君侯&quot;，&quot;出&quot;下有&quot;坐&quot;字。</p>
              <p>　　三五六一页二行记室掾史按：孙辑汉旧仪&quot;史&quot;作&quot;吏&quot;。</p>
              <p>　　三五六一页三行丞史归告二千石按：孙辑汉旧仪&quot;史&quot;上有&quot;长&quot;字。</p>
              <p>　　三五六一页四行无烦挠夺民时按：孙辑汉旧仪&quot;挠&quot;作&quot;扰&quot;。</p>
              <p>　　三五六一页五行今日公卿以下按：孙辑汉旧仪无&quot;今日&quot;二字。</p>
              <p>　　三五六一页五行奢侈过制度以益甚二千石身帅按：孙辑汉旧仪&quot;奢&quot;上有&quot;今俗&quot;二字，&quot;以&quot;上有&quot;日&quot;守，&quot;身&quot;上有&quot;务以&quot;二字。</p>
              <p>　　三五六一页五行请谨以法汲本、殿本&quot;谨&quot;作&quot;谕&quot;。按：孙辑汉旧仪亦作&quot;谕&quot;，云本作&quot;谨&quot;，从续汉志补注引改。</p>
              <p>　　三五六一页六行无饰厨养按：孙辑汉旧仪作&quot;无饰厨传增养食&quot;。</p>
              <p>　　三五六一页六行又更过度按：孙辑汉旧仪作&quot;或更尤过度&quot;。</p>
              <p>　　三五六一页六行长吏以*[闻]*据汲本、殿本补。</p>
              <p>　　三五六一页七行墙垣e坏不治孙辑汉旧仪&quot;不&quot;作&quot;所&quot;。按：如依孙辑本改&quot;不&quot;为&quot;所&quot;，则&quot;所治&quot;二字应连下读。</p>
              <p>　　三五六一页七行无办护者汲本、殿本&quot;办&quot;作&quot;辨&quot;。按：孙辑本作&quot;办&quot;。</p>
              <p>　　三五六一页七行不胜任按：孙辑汉旧仪&quot;胜&quot;作&quot;称&quot;。</p>
              <p>　　三五六一页七行归告二千石听按：孙辑汉旧仪&quot;听&quot;上有&quot;勿&quot;字。</p>
              <p>　　三五六一页七行十年更名相国按：校补引陈景云说，谓&quot;十年&quot;上有脱文。</p>
              <p>　　三五六一页九行汉丞相府门无兰汲本、殿本&quot;兰&quot;作&quot;阑&quot;。按：阑兰通。</p>
              <p>　　三五六一页一一行建武十八年省也按：集解引周寿昌说，谓光武纪十一年夏四月省大司徒司直官，献帝纪注亦作十一年，&quot;八&quot;字误。</p>
              <p>　　三五六一页一三行*(汉)**[献]*帝起居注曰据汲本、殿本改。</p>
              <p>　　三五六一页一三行九年十一月按：汲本、殿本作&quot;十二月&quot;。</p>
              <p>　　三五六二页一０行守长史到郡按：孙辑汉旧仪&quot;守&quot;下有&quot;丞&quot;字。</p>
              <p>　　三五六二页一一行郡国有茂才不显者言*[上]*据孙辑汉旧仪补。</p>
              <p>　　三五六三页五行以古尊官唯有三公皆将军始自秦晋按：沉家本谓&quot;皆&quot;字疑误。</p>
              <p>　　三五六四页八行案本传东平王作骠骑掾史四十人按：校补谓范书东平王传文不载骠骑掾史，刘昭所引盖是续汉书本传文。</p>
              <p>　　三五六四页一一行曲下有*(纯)**[屯]**(纯)**[屯]*长一人据汲本、殿本改。</p>
              <p>　　按：纯屯二字古每不分，亦犹&quot;屯留&quot;之作&quot;纯留&quot;矣。</p>
              <p>　　三五六五页二行明帝*(十)**[永平]*八年校补引柳从辰说，谓据纪，事在永平八年，故志以为明帝初，&quot;十&quot;字衍。黄山谓案史无纪年不着年号者，盖注实阙&quot;永&quot;字，&quot;平&quot;字亦残其半，遂斗为&quot;十&quot;字也。今据黄说改。</p>
            </td>
          </tr>
        </table>
        <p>&nbsp;</p><table width="460" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='123.htm'>上一页 </a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='125.htm'>下一页 </a></div>
                  </td>
                </tr>
              </table>
              <p align=center>作者：[南朝宋]范晔 
              <hr width=90%>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
        
      </td>
      <td valign="top" width="19"><img src="rightbg.gif" width="19" height="400"><img src="right.gif" width="19" height="146"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="66" height="21"><img src="bottom1.gif" width="66" height="21"></td>
      <td background="bottombg.gif" width="500"></td>
      <td width="210"></td>
    </tr>
  </table>
</div>
</body>
</html>
