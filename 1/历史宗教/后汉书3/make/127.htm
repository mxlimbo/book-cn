<html>
<head>
<title>后汉书志第二十七　百官四</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#FFFFFF" background="bg.gif" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0">
    <tr>
      <td width="239" height="24"><img src="up1.gif" width="239" height="24"></td>
      <td width="537" background="up1bg.gif"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="167" height="49"><img src="up2left.gif" width="167" height="49"></td>
      <td valign="bottom"><img src="bg.gif" width="50" height="20"><a href="content.htm"><img src="top.gif" width="46" height="15" border="0"></a><img src="bg.gif" width="40" height="7"><a href="126.htm"><img src="last.gif" width="46" height="15" border="0"></a><img src="bg.gif" width="40" height="30"><a href="128.htm"><img src="next.gif" width="46" height="15" border="0"></a></td>
      <td width="19" background="rightbg.gif">&nbsp;</td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td valign="top" width="66" background="leftbg.gif"><img src="up3.gif" width="66" height="580"></td>
      <td valign="top" align="center"> 
        <table width="520" cellspacing="0" cellpadding="0" align="center" border="0">
          <tr> 
            <td> 
              <p align="center">&nbsp;</p>
              <p align="center" class="h">后汉书志第二十七　百官四</p>
            </td>
          </tr>
        </table>
        <br>
        <table width="520" border="0" cellspacing="0" cellpadding="0" align="center">
          <tr> 
            <td>　　执金吾太子太傅大长秋太子少傅将作大匠城门校<br>
              尉北
              <p>　　军中候司隶校尉执金吾一人，中二千石。[一]本注曰：掌宫外戒司非常水火之事。[二]月三绕行宫外，及主兵器。吾犹御也。[三]丞一人，比千石。[四]缇骑二百人。本注曰：无秩，比吏食奉。[五]</p>
              <p>　　注[一]汉官秩云比二千石。</p>
              <p>　　注[二]胡广曰：&quot;]尉巡行宫中，则金吾徼于外，相为表里，以擒奸讨猾。&quot;</p>
              <p>　　注[三]应劭曰：&quot;执金革以御非常。&quot;汉官曰：&quot;员吏二十九人，其十人四科，一人二百石，文学三人百石，二人斗食，十三人佐学事，主缇骑。&quot;</p>
              <p>　　注[四]汉官秩云六百石。</p>
              <p>　　注[五]汉官曰：&quot;执金吾缇骑二百人，*[持戟]*五百二十人，舆服导从，光满道路，k僚之中，斯最壮矣。世祖叹曰；'仕宦当作执金吾。'&quot;武库令一人，六百石。本注曰：主兵器。丞一人。</p>
              <p>　　 Uc右属执金吾。本注曰：本有式道、左右中候三人，六百石。车驾出，掌在前清道，还持麾至宫门，宫门乃开。中兴但一人，又不常置，每出，以郎兼式道候，事已罢，不复属执金吾。又省中垒、寺互、都船令、丞、尉及左右京辅都尉。</p>
              <p>　　太子太傅一人，中二千石。本注曰：职掌辅导太子。礼如师，不领官属。[一]</p>
              <p>　　注[一]荀绰晋百官表注曰：&quot;唐、虞官。&quot;</p>
              <p>　　太长秋一人，二千石。本注曰：承秦将行，宦者。景帝更为大长秋，或用士人。</p>
              <p>　　中兴常用宦者，职掌奉宣中宫命。凡给赐宗亲，及宗亲当谒见者关通之，中宫出则从。[一]丞一人，六百石。本注曰：宦者。</p>
              <p>　　注[一]张晏曰：&quot;皇后卿。&quot;</p>
              <p>　　中宫仆一人，千石。本注曰：宦者。主驭。本注曰：太仆，秩二千石，中兴省&quot;太&quot;，减秩千石，以属长秋。</p>
              <p>　　中宫谒者令一人，六百石。本注曰：宦者。中宫谒者三人，四百石。本注曰：</p>
              <p>　　宦者。主报中章。</p>
              <p>　　中宫尚书五人，六百石。本注曰：宦者。主中文书。</p>
              <p>　　中宫私府令一人，六百石。本注曰：宦者。主中藏币帛诸物，裁衣被补浣者皆主之。[一]丞一人。本注曰：宦者。</p>
              <p>　　注[一]丁孚汉仪曰：&quot;中宫藏府令，秩千石，仪比御府令。&quot;</p>
              <p>　　中宫永巷令一人，六百石。本注曰：宦者。主宫人。丞一人。本注曰：宦者。</p>
              <p>　　中宫黄门□从仆射一人，六百石。本注曰：宦者。主中黄门□从。[一]</p>
              <p>　　注[一]丁孚汉仪曰：&quot;给事中宫侍郎六人，比尚书郎，宦者为之。给事黄门四人，比黄门侍郎。给事羽林郎一人，比羽林将虎贲官骑下。&quot;</p>
              <p>　　中宫署令一人，六百石。本注曰：宦者。主中宫清署天子数。女骑六人，丞、复道丞各一人。本注曰：宦者。复道丞主中阁道。</p>
              <p>　　中宫药长一人，四百石。本注曰：宦者。</p>
              <p>　　 Uc右属大长秋。本注曰：承秦，有詹事一人，位在长秋上，亦宦者，主中诸官。成帝省之，以其职并长秋。是后皇后当法驾出，则中谒、中宦者职吏权兼詹事奉引，讫罢。宦者诛后，尚书选兼职吏一人奉引云。其中长信、长乐宫者，置少府一人，职如长秋，及余吏皆以宫名为号，员数秩次如中宫。[一]本注曰：帝祖母称长信宫，故有长信少府，长乐少府，位在长秋上，及职吏皆宦者，秩次如中宫。长乐又有]尉，仆为太仆，皆二千石，在少府上。[二]其崩则省，不常置。</p>
              <p>　　注[一]长乐五官史，朱r之类是也。</p>
              <p>　　注[二]丁孚汉仪曰：&quot;丞，六百石。&quot;</p>
              <p>　　太子少傅，二千石。本注曰：亦以辅导为职，悉主太子官属。[一]</p>
              <p>　　注[一]汉官曰：&quot;员吏十二人。&quot;</p>
              <p>　　太子率更令一人，千石。本注曰：主庶子、舍人更直，职似光禄。</p>
              <p>　　太子庶子，四百石。本注曰：无员，如三署中郎。</p>
              <p>　　太子舍人，二百石。本注曰：无员，更直宿]，如三署郎中。[一]</p>
              <p>　　注[一]汉官曰：&quot;十三人，选良家子孙。&quot;</p>
              <p>　　太子家令一人，千石。本注曰：主仓谷饮食，职似司农、少府。</p>
              <p>　　太子仓令一人，六百石。本注曰：主仓谷。</p>
              <p>　　太子食官令一人，六百石。本注曰：主饮食。</p>
              <p>　　太子仆一人，千石。本注曰：主车马，职如太仆。</p>
              <p>　　太子厩长一人，四百石。本注曰：主车马。</p>
              <p>　　太子门大夫，六百石。[一]本注曰：旧注云职比郎将。旧有左右户将，别主左右户直郎，建武以来省之。</p>
              <p>　　注[一]汉官曰：&quot;门大夫二人，选四府掾属。&quot;</p>
              <p>　　太子中庶子，六百石。本注曰：员五人，职如侍中。</p>
              <p>　　太子洗马，比六百石。本注曰：旧注云员十六人，职如谒者。太子出，则当直者在前导威仪。[一]</p>
              <p>　　注[一]汉官曰：&quot;选郎中补也。&quot;</p>
              <p>　　太子中盾一人，四百石。本注曰：主周]徼循。</p>
              <p>　　太子]率一人，四百石。本注曰：主门]士。</p>
              <p>　　 Uc右属太子少傅。本注曰：凡初即位，未有太子，官属皆罢，唯舍人不省，领属少府。</p>
              <p>　　将作大匠一人，二千石。[一]本注曰：承秦，曰将作少府，景帝改为将作大匠。</p>
              <p>　　掌修作宗庙、路寝、宫室、陵园木土之功，并树桐梓之类列于道侧。[二]丞一人，六百石。</p>
              <p>　　注[一]蔡质汉仪曰：&quot;位次河南尹，光武中元二年省，谒者领之，章帝建初元年复置。&quot;</p>
              <p>　　注[二]汉官篇曰&quot;树栗、漆、梓、桐&quot;，胡广曰：&quot;古者列树以表道，并以为林囿。四者皆木名，治宫室并主之。&quot;毛诗传曰：&quot;椅，梓属也。&quot;陆*(机)**[玑]*草木疏曰：&quot;梓实桐皮曰椅，今*(民)**[人]*云梧桐是也。梓，今人所谓梓楸者是也。&quot;</p>
              <p>　　左校令一人，六百石。本注曰：掌左工徒。丞一人。[一]</p>
              <p>　　注[一]安帝复也。</p>
              <p>　　右校令一人，六百石。本注曰：掌右工徒。丞一人。[一]</p>
              <p>　　注[一]安帝复也。</p>
              <p>　　 Uc右属将作大匠。[一]</p>
              <p>　　注[一]前书曰属官又有左、右中候，*(右)**[石]*库、东园主章、左右前后中校七令丞，成帝省。</p>
              <p>　　城门校尉一人，比二千石。本注曰：掌雒阳城门十二所。[一]</p>
              <p>　　注[一]周礼：&quot;司门。&quot;干宝注曰：&quot;如今校尉。&quot;</p>
              <p>　　司马一人，千石。本注曰：主兵。城门每门候一人，[一]六百石。[二]本注曰：</p>
              <p>　　雒阳城十二门，其正南一门曰平城门，[三]北宫门，属卫尉。其余上西门，[四]</p>
              <p>　　雍门，[五]广阳门，[六]津门，[七]</p>
              <p>　　小苑门，开阳门，[八]m门，[九]中东门，[一０]上东门，[一一]谷门，[一二]</p>
              <p>　　夏门，[一三]凡十二门。[一四]</p>
              <p>　　注[一]周礼每门下士二人。干宝曰：&quot;如今门候。&quot;</p>
              <p>　　注[二]蔡质汉仪曰：&quot;门候见校尉，执板不拜。&quot;</p>
              <p>　　注[三]汉官秩曰：&quot;平城门为宫门，不置候，置屯司马，秩千石。&quot;李尤铭曰：</p>
              <p>　　&quot;平城司午，厥位处中。&quot;古今注曰：&quot;建武十四年九月开平城门。&quot;</p>
              <p>　　注[四]应劭汉官曰：&quot;上西所以不纯白者，汉家初成，故丹*[漆]*镂之。&quot;李尤铭曰：&quot;上西在季，位月惟戌。&quot;</p>
              <p>　　注[五]铭曰：&quot;雍门处中，位月在酉。&quot;</p>
              <p>　　注[六]铭曰：&quot;广阳位孟，厥月在申。&quot;</p>
              <p>　　注[七]铭曰：&quot;津名自定，位季月未。&quot;</p>
              <p>　　注[八]应劭汉官曰：&quot;开阳门始成未有名，宿昔有一柱来在楼上，琅邪开阳县上言，县南城门一柱飞去。光武皇帝使来识视，怅然，遂坚缚之，刻记其年月，因以名焉。&quot;铭曰：&quot;开阳在孟，位月惟巳。&quot;</p>
              <p>　　注[九]铭曰：&quot;m门值季，月位在辰。&quot;</p>
              <p>　　注[一０]铭曰：&quot;中东处仲，月位当卯。&quot;</p>
              <p>　　注[一一]铭曰：&quot;上东少阳，厥位在寅。&quot;</p>
              <p>　　注[一二]铭曰：&quot;谷门北中，位当于子。&quot;</p>
              <p>　　注[一三]铭曰：&quot;夏门值孟，位月在亥。&quot;</p>
              <p>　　注[一四]蔡质汉仪曰：&quot;雒阳二十四街，街一亭；十二城门，门一亭。&quot;</p>
              <p>　　 Uc右属城门校尉。</p>
              <p>　　北军中候一人，六百石。本注曰：掌监五营。[一]</p>
              <p>　　注[一]汉官曰：&quot;员吏七人，候自得辟召，通大鸿胪一人，斗食。&quot;</p>
              <p>　　屯骑校尉一人，比二千石。本注曰：掌宿卫兵。[一]司马一人，千石。[二]</p>
              <p>　　注[一]汉官曰：&quot;员吏百二十八人，领士七百人。&quot;</p>
              <p>　　注[二]蔡质汉仪曰：&quot;五营司马见校尉，执板不拜。&quot;</p>
              <p>　　越骑校尉一人，比二千石。[一]本注曰：掌宿卫兵。[二]司马一人，千石。</p>
              <p>　　注[一]如淳曰：&quot;越人内附以为骑也。&quot;晋灼曰：&quot;取其才力超越也。&quot;案纪，光武改青巾*(右)**[左]*校尉为越骑校尉。臣昭曰：越人非善骑所出，晋灼为允。</p>
              <p>　　注[二]蔡质汉仪亦曰掌越骑。汉官曰：&quot;员吏百二十七人，领士七百人。&quot;</p>
              <p>　　步兵校尉一人，比二千石。[一]本注曰：掌宿卫兵。[二]司马一人，千石。</p>
              <p>　　注[一]初置掌上林菀门屯兵，见前书。</p>
              <p>　　注[二]汉官曰：&quot;员吏七十三人，领士七百人。&quot;</p>
              <p>　　长水校尉一人，比二千石。[一]本注曰：掌宿卫兵。[二]司马、胡骑司马各一人，千石。本注曰：掌宿卫，主乌桓骑。</p>
              <p>　　注[一]如淳曰：&quot;长水，胡名也。&quot;韦昭曰：&quot;长水校尉典胡骑，厩近长水，*(胡)**[故]*以为名。&quot;长水盖*[关]*中小水名。</p>
              <p>　　注[二]蔡质汉仪曰：&quot;主长水、宣曲胡骑。&quot;汉官曰：&quot;员吏百五十七人，乌桓胡骑七百三十六人。&quot;</p>
              <p>　　射声校尉一人，比二千石。[一]本注曰：掌宿卫兵。[二]司马一人，千石。</p>
              <p>　　注[一]服虔曰：&quot;工射也。冥寞中闻声则射中之，故以为名。&quot;</p>
              <p>　　注[二]蔡质汉仪曰：&quot;掌待诏射声士。&quot;汉官曰：&quot;员吏百二十九人，领士七百人。&quot;</p>
              <p>　　 Uc右属北军中候。本注曰：旧有中垒校尉，领北军营垒之事。有胡骑、虎贲校尉，皆武帝置。中兴省中垒，但置中候，以监五营。胡骑并长水。虎贲主轻车，并射声。[一]</p>
              <p>　　注[一]案大驾卤簿，五校在前，各有鼓吹一部。</p>
              <p>　　 Uc凡中二千石，丞比千石。真二千石，丞、长史六百石。比二千石，丞比六百石。令、相千石，丞、尉四百石；其六百石，丞、尉三百石。长、相四百石及三百石，丞、尉皆二百石。诸侯、公主家丞，秩皆比百石。诸边鄣塞尉、诸陵校尉长，皆二百石。有常例者不署秩。</p>
              <p>　　司隶校尉一人，比二千石。[一]本注曰：孝武帝初置，[二]持节，掌察举百官以下，及京师近郡犯法者。[三]元帝去节，成帝省，建武中复置，并领一州。[四]</p>
              <p>　　从事史十二人。本注曰：都官从事，主察举百官犯法者。[五]功曹从事，主州选署及事。别驾从事，校尉行部则奉引，录事。簿曹从事，主财谷簿书。其有军事，则置兵曹从事，主兵事。其余部郡国从事，每郡国各一人，主督促文书，察举非法，皆州自辟除，故通为百石云。假佐二十五人。本注曰：主簿录合下事，省文书。</p>
              <p>　　门亭长主州正。门功曹书佐主选用。孝经师主监试经。月令师主时节祠祀。律令师主平法律。簿曹书佐主簿书。其余都官书佐及每郡国，各有典郡书佐一人，各主一郡文书，以郡吏补，岁满一更。司隶所部郡七。</p>
              <p>　　注[一]蔡质汉仪曰：&quot;职在典京师，外部诸郡，无所不纠。封侯、外锪、三公以下，无尊卑。入宫，开中道称使者。每会，后到先去。&quot;</p>
              <p>　　注[二]荀绰晋百官表注曰：&quot;司隶校尉，周官也。征和中，阳石公主巫蛊之狱起，乃依周置司隶。&quot;臣昭曰：周无司隶，岂即司寇乎？</p>
              <p>　　注[三]前书曰：&quot;置从中都官徒千二百人，捕巫蛊，督大奸猾，后罢其兵。&quot;</p>
              <p>　　注[四]蔡质汉仪曰：&quot;司隶诣台廷议，处九卿上，朝贺处公卿下陪卿上。初除，谒大将军、三公，通谒持板揖。公仪、朝贺无敬。台召入宫对。见尚书持板，朝贺揖。&quot;</p>
              <p>　　注[五]蔡质汉仪曰：&quot;都官主雒阳百官朝会，与三府掾同。&quot;博物记曰：&quot;中兴以来，都官从事多出之河内，掊击贵戚。&quot;</p>
              <p>　　河南尹一人，主京都，特奉朝请。其京兆尹、左冯翊、右扶风三人，汉初都长安，皆秩中二千石，谓之三辅。中兴都雒阳，更以河南郡为尹，以三辅陵庙所在，不改其号，但减其秩。其余弘农、河内、河东三郡。其置尹，冯翊、扶风及太守丞奉之本位，在地理志。</p>
              <p>　　校勘记</p>
              <p>　　三六０五页六行无秩比吏食奉按：&quot;吏&quot;原斗&quot;史&quot;，径据汲本、殿本改正。</p>
              <p>　　三六０六页一行*[持戟]*五百二十人据北堂书钞设官部引应劭汉官仪补。按：</p>
              <p>　　五百即伍百。集解引李祖说，谓古今注云五百，一伍之伯也。五人曰伍，五长曰伯，一曰户伯。又校补谓宦者传注引韦昭辨释名，说五百义与古今注异。</p>
              <p>　　三六０八页九行员吏十二人按：汲本、殿本&quot;十二&quot;作&quot;十三&quot;，孙辑汉官同。</p>
              <p>　　三六０八页一０行太子率更令至职似光禄按：御览二百四十七引作&quot;率更令秩千石，与庶子舍人更直，职似光禄勋，掌宫殿门户之禁，郎将屯卫之士&quot;。校补谓此御览所据本异也。通典亦作&quot;似光禄勋&quot;，多&quot;勋&quot;字。</p>
              <p>　　三六０九页九行太子洗马按：集解引李祖说，谓前书&quot;洗&quot;作&quot;先&quot;。</p>
              <p>　　三六０九页九行太子出则当直者在前导威仪按：御览二百四十六引&quot;者&quot;作&quot;一人&quot;二字。</p>
              <p>　　三六一０页四行树栗漆梓桐按：汲本、殿本作&quot;树栗、椅、桐、梓&quot;。</p>
              <p>　　三六一０页五行陵*(机)**[玑]*据汲本、殿本改。</p>
              <p>　　三六一０页五行今*(民)**[人]*云梧桐是也张森楷校勘记谓&quot;民&quot;当作&quot;人&quot;，疑是后人转改唐本而误者，观下文犹称&quot;今人&quot;可见。按：张说是，今据改。</p>
              <p>　　三六一０页一一行*(右)**[石]*库据前志改。</p>
              <p>　　三六一一页一行m门按：御览一八三引李尤旄城门铭作&quot;旄门&quot;。沉家本谓门不当以m名，作&quot;旄&quot;是。</p>
              <p>　　三六一一页六行故丹*[漆]*镂之据集解引惠栋说补。</p>
              <p>　　三六一一页九行位季月未按：&quot;未&quot;原斗&quot;木&quot;，径改正。</p>
              <p>　　三六一一页一二行m门值季月位在辰按：御览一八三引作&quot;旄门直季，位月在辰&quot;。</p>
              <p>　　三六一一页一三行中东处仲月位当卯按：御览引作&quot;东处仲月，厥位当卯&quot;。</p>
              <p>　　三六一二页八行青巾*(右)**[左]*校尉集解引惠栋说，谓&quot;右&quot;当作&quot;左&quot;，青巾左校尉建武九年置，十五年改也。今据改。</p>
              <p>　　三六一三页一行厩近长水*(胡)**[故]*以为名据汲本、殿本改。</p>
              <p>　　三六一三页一行长水盖*[关]*中小水名集解引惠栋说，谓沉约引辨释名云盖关中小水名也。王先谦谓韦注&quot;中&quot;上夺&quot;关&quot;字。今据补。</p>
            </td>
          </tr>
        </table>
        <p>&nbsp;</p><table width="460" border="0" cellspacing="0" cellpadding="0" align="center">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='126.htm'>上一页 </a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='128.htm'>下一页 </a></div>
                  </td>
                </tr>
              </table>
              <p align=center>作者：[南朝宋]范晔 
              <hr width=90%>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a> 
              <p align=center>&nbsp; 
            </td>
          </tr>
        </table>
        
      </td>
      <td valign="top" width="19"><img src="rightbg.gif" width="19" height="400"><img src="right.gif" width="19" height="146"></td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="66" height="21"><img src="bottom1.gif" width="66" height="21"></td>
      <td background="bottombg.gif" width="500"></td>
      <td width="210"></td>
    </tr>
  </table>
</div>
</body>
</html>
