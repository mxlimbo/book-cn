<html>
<head>
<title>后主传</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>

<body bgcolor="#B29B77" leftmargin="0" topmargin="0" marginwidth="0" marginheight="0">
<div align="center">
  <table width="776" border="0" cellspacing="0" cellpadding="0" height="180" background="topbg.jpg">
    <tr valign="bottom" align="center"> 
      <td>
        <table border="0" cellpadding="0" cellspacing="0" width="710">
          <tr valign="top"> 
            <td rowspan="7"><img name="t1" src="t1.gif" width="546" height="135" border="0"></td>
            <td><img name="br1" src="br1.gif" width="73" height="15" border="0"></td>
            <td rowspan="7"><img name="t2" src="t2.gif" width="91" height="135" border="0"></td>
          </tr>
          <tr valign="top"> 
            <td width="73" height="24"><a href="content.htm"><img name="top" src="top.gif" width="73" height="24" border="0"></a></td>
          </tr>
          <tr valign="top"> 
            <td height="14" bgcolor="#C18F1E"></td>
          </tr>
          <tr valign="top"> 
            <td width="73" height="24"><a href="32.htm"><img name="last" src="last.gif" width="73" height="24" border="0"></a></td>
          </tr>
          <tr valign="top"> 
            <td height="13" bgcolor="#C18F1E"></td>
          </tr>
          <tr valign="top"> 
            <td width="73" height="24"><a href="34.htm"><img name="next" src="next.gif" width="73" height="24" border="0"></a></td>
          </tr>
          <tr valign="top"> 
            <td><img name="br2" src="br2.gif" width="73" height="21" border="0"></td>
          </tr>
        </table>
      </td>
    </tr>
  </table>
  <table width="776" border="0" cellspacing="0" cellpadding="0">
    <tr>
      <td width="33" height="25"><img src="cor1.gif" width="33" height="25"></td>
      <td background="topline.gif"></td>
      <td width="33" height="25"><img src="cor2.gif" width="33" height="25"></td>
    </tr>
    <tr>
      <td background="sidebgl.gif"></td>
      <td align="center" valign="top">
        <p></p>
        <table width="520" cellspacing="0" cellpadding="0" align="center">
          <tr> 
            <td> 
              <p>&nbsp;</p>
              <p align="center" class="h">后主传</p>
            </td>
          </tr>
        </table>
        <br>
        <table width="520" border="0" cellspacing="0" cellpadding="0">
          <tr>
            <td> 
              <p>　　后主讳禅，字公嗣，先主子也。建安二十四年，先主为汉中王，立为王太子。及即尊号，册曰：&quot;惟章武元年五月辛巳，皇帝若曰：太子禅，朕遭汉运艰难，贼臣篡盗，社稷无主，格人群正，以天明命，朕继大统。今以禅为皇太子，以承宗庙，祗肃社稷。使使持节丞相亮授印绶，敬听师傅，行一物而三善皆得焉，可不勉与！&quot;三年夏四月，先主殂于永安宫。五月，后主袭位于成都，时年十七，尊皇后曰皇太后。大赦，改元。是岁魏黄初四年也。</p>
              <p>　　建兴元年夏，臧柯太守朱褒拥郡反。先是，益州郡有大姓雍]反，流太守张裔于吴，据郡不宾，越`夷王高定亦背叛。是岁，立皇后张氏。遣尚书（郎）邓芝固好于吴，吴王孙权与蜀和亲使聘，是岁通好。</p>
              <p>　　三年春，务农殖谷，闭关息民。</p>
              <p>　　三年春三月，丞相亮南征四郡，四郡皆平。改益州郡为建宁郡，分建宁、永昌郡为云南郡，又分建宁、臧柯为兴古郡。十二月，亮还成都。</p>
              <p>　　四年春，都护李严自永安还住江州，筑大城。五年春，丞相亮出屯汉中，营沔北阳平石马。</p>
              <p>　　六年春，亮出攻祁山，不克。冬，复出散关，围陈仓，粮尽退。魏将王双率军追亮，亮与战，破之，斩双，还汉中。</p>
              <p>　　七年春，亮遣陈式攻成都、阴平，遂克定二郡。冬，亮徙从府营于南山下原上，筑汉、乐二城。是岁，孙权称帝，与蜀约盟，共交分天下。</p>
              <p>　　八年秋，魏使司马懿由西城，张A由子午，曹真由斜谷，欲攻汉中。丞相亮待之于城固、赤坂，大雨道绝，真等皆还。是岁，魏延破魏雍州剌史郭淮于阳溪。徙鲁王永为甘陵王，梁王理为安平王，皆以鲁、梁在吴分界故也。</p>
              <p>　　九年春二月，亮复出军围祁山，始以木牛运。魏司马懿、张A救祁山。夏六月，亮粮尽退军，A追至青封，与亮交战，被箭死。秋八月，都护李严废徙梓潼郡。</p>
              <p>　　十年，亮休士劝农于黄沙，作流马木牛毕，教兵讲武。</p>
              <p>　　十一年冬，亮使诸军运米，集于斜谷口，治斜谷邸阁。是岁，南夷刘胄反，将军马忠破平之。</p>
              <p>　　十二年春二月，亮由斜谷出，始以流马运。秋八月，亮卒渭滨。征西大将军魏延与丞相长史杨仪争权不和，举兵相攻，延败走。斩延首，仪率诸军还成都。大赦。以左将军吴壹为车骑将军，假节督汉中。以丞相留府长史蒋琬为尚书令，总统国事。</p>
              <p>　　十三年春正月，中军师杨仪废徙汉嘉郡。夏四月，进蒋琬位为大将军。</p>
              <p>　　十四年夏四月，后主至湔，登观坂，看汶水之流，旬日还成都。徙武都氐王苻健及氐民四百余户于成都。</p>
              <p>　　十五年夏六月，皇后张氏薨。</p>
              <p>　　延熙元年春正月，立皇后张氏。大赦，攻元。立子睿为太子，子瑶为安定王。冬十一月，大将军蒋琬出屯汉中。</p>
              <p>　　二年春三月，进蒋琬位为大司马。</p>
              <p>　　三年春，使越`太守张嶷平定越`郡。</p>
              <p>　　四年冬十月，尚书令费t至汉中，与蒋琬咨论事计，岁尽还。五年春正月，监军姜维督偏军，自汉中还屯涪县。</p>
              <p>　　六年冬十月，大司马蒋琬自还汉中，住涪。十一月，大赦。以尚书令费t为大将军。</p>
              <p>　　七年闰月，魏大将军曹爽、夏侯玄等向汉中，镇北大将军王平拒兴势围，大将军费t督诸军往赴救，魏军退。夏四月，安平王理卒。秋九月，t还成都。</p>
              <p>　　八年秋八月，皇太后薨。十二月，大将军费t至汉中，行围守。</p>
              <p>　　九年夏六月，费t还成都。秋，大赦。冬十一月，大司马蒋琬卒。</p>
              <p>　　十年，凉州胡王白虎文、治无戴等率众降，卫将军姜维迎逆安抚，居之于繁县。是岁，汶山平康夷反，维往讨，破平之。</p>
              <p>　　十一年夏五月，大将军费t出屯汉中。秋，涪陵属国民夷反，车骑将军邓芝往讨，皆破平之。</p>
              <p>　　十二年春正月，魏诛大将军曹爽等，右将军夏侯霸来降。夏四月，大赦。秋，卫将军姜维出攻雍州，不克而还。将军句安、李韶降魏。</p>
              <p>　　十三年，姜维复出西平，不克而还。</p>
              <p>　　十四年夏，大将军费t还成都。冬，复北驻汉寿。大赦。</p>
              <p>　　十五年，吴王孙权薨。立子琮为西河王。</p>
              <p>　　十六年春正月，大将军费t为魏降人郭所杀于汉寿。夏四月，卫将军姜维复率众围南安，不克而还。</p>
              <p>　　十七年春正月，姜维还成都。大赦。夏六月，维复率众出陇西。冬，拔狄道、（河间）[河关]、临洮三县民，居于绵竹、繁县。</p>
              <p>　　十八年春，姜维还成都。夏，复率诸军出狄道，与魏雍州剌史王经战于洮西，大破之。经退保狄道城，维却住钟题。</p>
              <p>　　十九年春，进姜维位为大将军，督戎马，与镇西将军胡济期会上，济失誓不至。秋八月，维为魏大将军邓艾所破于上。维退军还成都。是岁，立子瓒为新平王。大赦。</p>
              <p>　　二十年，闻魏大将军诸葛诞据寿春以叛，姜维复率众出骆谷，至芒水。是岁大赦。</p>
              <p>　　景耀元年，姜维还成都。史官言景星见，于是大赦，改年。宦人黄皓始专政。吴大将军孙琳废其主亮，立琅邪王休。</p>
              <p>　　二年夏六月，立子谌为北地王，恂为新兴王，虔为上党王。</p>
              <p>　　三年秋九月，追谥故将军关羽、张飞、马超、庞统、黄忠。</p>
              <p>　　四年春三月，追谥故将军赵云。冬十月，大赦。</p>
              <p>　　五年春正月，西河王琮卒。是岁，姜维复率众出侯和，为邓艾所破，还住沓中。</p>
              <p>　　六年夏，魏大兴徒从众，命征西将军邓艾、镇西将军钟会、雍州剌史诸葛绪数道并攻。于是遣左右车骑将军张翼、廖化、辅国大将军董厥等拒之。大赦。改元为炎兴。冬，邓艾破卫将军诸葛瞻于绵竹。用光禄大夫谯周策，降于艾，奉书曰：&quot;限分江、汉，遇值深远，阶缘蜀土，斗绝一隅，干运犯冒，渐苒历载，遂与京畿攸隔万里。每惟黄初中，文皇帝命虎牙将军鲜于辅，宣温密之诏，申三好之恩，开示门户，大义炳然，而否德暗弱，窃贪遣绪，俯仰累纪，未率大教。天威既震，人鬼归能之数，怖骇王师，神武所次，敢不革面，顺以从命！辄敕群帅投戈释甲，官府帑藏一无所毁。百姓布野，余粮栖亩，以俟后来之惠，全元元之命。伏惟大魏布德施化，宰辅伊、周，含覆藏疾。谨遣私署侍中张绍、光禄大夫谯周、驸马都尉邓良奉赍印绶，请命告诚，敬输忠款，存亡敕赐，惟所裁之。舆榇在近，不复缕陈。&quot;是日，北地王谌伤国之亡，先杀妻子，次以自杀。绍、良与艾相遇于雒县。艾得书，大喜，即报书，遣绍良先还。艾至城北，后主兴榇自缚，诣军垒门。艾解缚焚榇，延请相见。因承制拜后主为骠骑将军。诸围守悉被后主敕，然后降下。艾使后主止其故宫，身往造焉。资严未发，明年春正月，艾见收。钟会自涪至成都作乱。会既死，蜀中军众钞略，死丧狼籍，数日乃安集。</p>
              <p>　　后主举家东迁，既至洛阳，策命之曰：&quot;惟景元五年三月丁亥，皇帝临轩，使太常嘉命刘禅为安乐县公。于戏，其进听朕命！盖统天载物，以咸宁为大，光宅天下，以时雍为盛。故孕育群生者，君人之道也，乃顺承天者，坤元之义也。上下交畅，然后万物协和，庶类获V。乃者汉氏失统，六合震扰。我太祖承运龙兴，弘济八极，是用应天顺民，抚有区夏。于时乃考因群杰虎争，九服不静，乘间阻远，保据庸蜀，遂使西隅殊封，方外壅隔。</p>
              <p>　　自是以来，干戈不戢，元元之民，不得保安其性，几将五纪。朕永惟祖考遗志，思在绥缉四海，率土同轨，故爰整六师，耀威梁、益。公恢崇德度，深秉大正，不惮屈身委质，以爱民全国为贵，降心回虑，应机豹变，覆信思顺，以享左右无疆之休，岂不远欤！朕嘉与君公长飨显禄，用考咨前训，开国胙土，率遵旧典，锡兹玄牡，苴以白茅，永为魏藩辅，往钦哉！公其只服朕命，克广德心，以终乃显烈。&quot;食邑万户，赐绢万匹，奴婢百人，他物称是。子孙为三都尉封侯者五十余人。尚书令樊建、侍中张绍、光禄大夫谯周、秘书令s正、殿中督张通并封列侯。公泰始七年薨于洛阳。</p>
              <p>　　评曰：后主任贤相则为循理之君，惑阉坚则为昏暗之后，传曰&quot;素丝无常，唯所染之&quot;，信矣哉！礼，国君继体，逾年改元，而章武之三年，则革称建兴，考之古义，体理为违。又国不置史，注记无官，是以行事多遗，灾异靡书。诸葛亮虽达于为政，凡此之类，犹有未周焉。然经载十二而年名不易，军旅屡兴而赦不妄下，不亦卓乎！自亮没后，兹制渐亏，优劣著矣。</p>
              </td>
          </tr>
        </table>
        <br>
        <table width="520" border="0" cellspacing="0" cellpadding="0">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='32.htm'>上一页</a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='34.htm'>下一页</a></div>
                  </td>
                </tr>
              </table>
              <p align=center>作者：[西晋]陈寿 
              <hr width=90%>
              <p align=center>本书由“<a href="http://eshu.yeah.net">E书时空</a>”免费制作；<br>
                想要更多的免费电子图书，请光临<br>
                <a href="http://eshu.yeah.net">http://eshu.yeah.net/</a>
              </td>
          </tr>
        </table>
        <p>&nbsp;</p></td>
      <td background="sidebgr.gif">&nbsp;</td>
    </tr>
    <tr>
      <td>&nbsp;</td>
      <td>&nbsp;</td>
      <td>&nbsp;</td>
    </tr>
  </table>
</div>
</body>
</html>
