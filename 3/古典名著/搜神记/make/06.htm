<html>
<head>
<title>搜神记卷四</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.gif" topmargin="0" marginwidth="0" marginheight="0">
<table border="0" cellpadding="0" cellspacing="0" width="776">
  <tr valign="top"> 
    <td><img src="top1.gif" width="776" height="60" border="0"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top"> 
    <td width="410"><img src="top2.gif" width="410" height="21" border="0"></td>
    <td width="58"><a href="content.htm"><img src="return.gif" width="58" height="21" border="0"></a></td>
    <td width="22"></td>
    <td width="58"><a href="05.htm"><img src="last.gif" width="58" height="21" border="0"></a></td>
    <td width="22"></td>
    <td width="58"><a href="07.htm"><img src="next.gif" width="58" height="21" border="0"></a></td>
    <td width="148"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top" align="center"> 
    <td background="mainbg.gif"> 
      <table width="500" cellspacing="0" cellpadding="0" align="center" border="0">
        <tr> 
          <td> 
            <p align="center" class="h">&nbsp;</p>
            <p align="center" class="h">搜神记卷四</p>
          </td>
        </tr>
      </table>
      <br>
      <table width="600" border="0" cellspacing="0" cellpadding="0" align="center">
        <tr> 
          <td> 　　风伯，雨师，星也。风伯者，箕星也。雨师者，毕星也。郑玄谓：司中、司命，文星第四，第五星也。雨师：一曰屏翳，一曰号屏，一曰玄冥。 
            <p>　　蜀郡张宽，字叔文，汉武帝时为侍中。从祀甘泉，至渭桥，有女子浴于渭水，乳长七尺。上怪其异，遣问之。女曰：&quot;帝后第七车者知我。&quot;所来时，宽在第七车。对曰：&quot;天星。主祭祀者，斋戒不洁，则女人见。&quot;</p>
            <p>　　文王以太公望为灌坛令，期年，风不鸣条。文王梦一妇人，甚丽，当道而哭。问其故。曰：&quot;吾泰山之女，嫁为东海妇，欲归，今为灌坛令当道有德，废我行；我行，必有大风疾雨，大风疾雨，是毁其德也。&quot;文王觉，召太公问之。是日果有疾雨暴风，从太公邑外而过。文王乃拜太公为大司马。</p>
            <p>　　胡母班，字季友，泰山人也。曾至泰山之侧，忽于树间，逢一绛衣驺呼班云：&quot;泰山府君召。&quot;班惊楞，逡巡未答。复有一驺出，呼之。遂随行数十步，驺请班暂瞑，少顷，便见宫室，威仪甚严。班乃入阁拜谒，主为设食，语班曰：&quot;欲见君，无他，欲附书与女婿耳。&quot;班问：&quot;女郎何在？&quot;曰：&quot;女为河伯妇。&quot;班曰：&quot;辄当奉书，不知缘何得达？&quot;答曰：&quot;今适河中流，便扣舟呼青衣，当自有取书者。&quot;班乃辞出。昔驺复令闭目，有顷，忽如故道。遂西行，如神言而呼青衣。须臾，果有一女仆出，取书而没。少顷，复出。云：&quot;河伯欲暂见君。&quot;婢亦请瞑目。遂拜谒河伯。河伯乃大设酒食，词旨殷勤。临去，谓班曰：&quot;感君远为致书，无物相奉。&quot;于是命左右：&quot;取吾青丝履来！&quot;以贻班。班出，瞑然忽得还舟。遂于长安经年而还。至泰山侧，不敢潜过，遂扣树自称姓名，从长安还，欲启消息。须臾，昔驺出，引班如向法而进。因致书焉。府君请曰：&quot;当别。&quot;再报班，语讫，如厕，忽见其父着械徒，作此辈数百人。班进拜流涕问：&quot;大人何因及此？&quot;父云：&quot;吾死不幸，见遣三年，今已二年矣。困苦不可处。知汝今为明府所识，可为吾陈之。乞免此役。便欲得社公耳。&quot;班乃依教，叩头陈乞。府君曰：&quot;生死异路，不可相近，身无所惜。&quot;班苦请，方许之。于是辞出，还家。岁余，儿子死亡略尽。班惶惧，复诣泰山，扣树求见。昔驺遂迎之而见。班乃自说：&quot;昔辞旷拙，及还家，儿死亡至尽。今恐祸故未已，辄来启白，幸蒙哀救。&quot;府君拊掌大笑曰：&quot;昔语君：死生异路，不可相近故也。&quot;即敕外召班父。须臾至，庭中问之：&quot;昔求还里社，当为门户作福，而孙息死亡至尽，何也？&quot;答云：&quot;久别乡里，自忻得还，又遇酒食充足，实念诸孙，召之。&quot;于是代之。父涕泣而出。班遂还。后有儿皆无恙。</p>
            <p>　　宋时弘农冯夷，华阴潼乡堤首人也。以八月上庚日渡河，溺死。天帝署为河伯。又五行书曰：&quot;河伯以庚辰日死，不可治船远行，溺没不返。&quot;</p>
            <p>　　吴余杭县南，有上湖，湖中央作塘。有一人乘马看戏，将三四人，至岑村饮酒，小醉，暮还时，炎热，因下马，入水中枕石眠。马断走归，从人悉追马，至暮不返。眠觉，日已向晡，不见人马。见一妇来，年可十六七，云：&quot;女郎再拜，日既向暮，此间大可畏，君作何计？&quot;因问：&quot;女郎何姓？那得忽相闻？&quot;复有一少年，年十三四，甚了了，乘新车，车后二十人至，呼上车，云：&quot;大人暂欲相见。&quot;因回车而去。道中绎络，把火见城郭邑居。既入城，进厅事，上有信幡，题云：&quot;河伯信。&quot;俄见一人，年三十许，颜色如画，侍卫烦多，相对欣然，敕行酒，笑云：&quot;仆有小女，颇聪明，欲以给君箕帚。&quot;此人知神，不敢拒逆。便敕：备办会就郎中婚。承白：已办。遂以丝布单衣，及纱袷绢裙，纱衫T履屐，皆精好。又给十小吏，青衣数十人。妇年可十八九，姿容婉媚，便成。三日，经大会客拜阁，四日，云：&quot;礼既有限，发遣去。&quot;妇以金瓯麝香囊与婿别，涕泣而分。又与钱十万，药方三卷，云：&quot;可以施功布德。&quot;复云：&quot;十年当相迎。&quot;此人归家，遂不肯别婚，辞亲出家作道人。所得三卷方：一卷脉经，一卷汤方，一卷丸方。周行救疗，皆致神验。后母老，兄丧，因还婚宦。</p>
            <p>　　秦始皇三十六年，使者郑容从关东来，将入函关，西至华阴，望见素车白马，从华山上下。疑其非人，道住止而待之。遂至，问郑容曰：&quot;安之？&quot;答曰：&quot;之咸阳。&quot;车上人曰：&quot;吾华山使也。愿托一牍书，致镐池君所。子之咸阳，道过镐池，见一大梓，有文石，取款梓，当有应者。&quot;即以书与之。容如其言，以石款梓树，果有人来取书。明年，祖龙死。</p>
            <p>　　张璞，字公直，不知何许人也。为吴郡太守，征还，道由庐山，子女观于祠室，婢使指像人以戏曰：&quot;以此配汝。&quot;其夜，璞妻梦庐君致聘曰：&quot;鄙男不肖，感垂采择，用致微意。&quot;妻觉怪之。婢言其情。于是妻惧，催璞速发。中流，舟不为行。阖船震恐。乃皆投物于水，船犹不行。或曰：&quot;投女。&quot;则船为进。皆曰：&quot;神意已可知也。以一女而灭一门，奈何？&quot;璞曰：&quot;吾不忍见之。&quot;乃上飞庐，卧，使妻沈女于水。妻因以璞亡兄孤女代之。置席水中，女坐其上，船乃得去。璞见女之在也，怒曰：&quot;吾何面目于当世也。&quot;乃复投己女。及得渡，遥见二女在下。有吏立于岸侧，曰：&quot;吾庐君主簿也。庐君谢君。知鬼神非匹。又敬君之义，故悉还二女。&quot;后问女。言：&quot;但见好屋，吏卒，不觉在水中也。&quot;</p>
            <p>　　建康小吏曹着，为庐山使所迎，配以女婉。着形意不安，屡屡求请退。婉潜然垂涕，赋诗序别。赵织成T衫。</p>
            <p>　　宫亭湖孤石庙，尝有估客下都，经其庙下，见二女子，云：&quot;可为买两量丝履，自相厚报。&quot;估客至都，市好丝履，障涫⒅，自市书刀，亦内箱中。既还，以箱及香置庙中而去，忘取书刀。至河中流，忽有鲤鱼跳入船内，破鱼腹，得书刀焉。</p>
            <p>　　南州人有遣吏献犀簪于孙权者，舟过宫亭庙而乞灵焉。神忽下教曰：&quot;须汝犀簪。&quot;吏惶遽不敢应。俄而犀簪已前列矣。神复下教曰：&quot;俟汝至石头城，返汝簪。&quot;吏不得已，遂行，自分失簪，且得死罪。比达石头，忽有大鲤鱼，长三尺，跃入舟。剖之，得簪。</p>
            <p>　　郭璞过江，宣城太守殷佑，引为参军。时有一物，大如水牛，灰色，卑脚，脚类象，胸前尾上皆白，大力而迟钝，来到城下，众咸怪焉。佑使人伏而取之。令璞作卦，遇q之蛊，名曰&quot;驴鼠。&quot;卜适了，伏者以戟刺，深尺余。郡纪纲上祠请杀之。巫云：&quot;庙神不悦。此是Z(崭墓)亭驴山君使。至荆山，暂来过我，不须触之。&quot;遂去，不复见。</p>
            <p>　　庐陵欧明，从贾客，道经彭泽湖，每以舟中所有多少投湖中，云：&quot;以为礼。&quot;积数年后，复过，忽见湖中有大道，上多风尘，有数吏，乘车马来候明，云：&quot;是青洪君使要。&quot;须臾，达见，有府舍，门下吏卒。明甚怖。吏曰：&quot;无可怖！青洪君感君前后有礼，故要君，必有重遗君者。君勿取，独求'如愿'耳。&quot;明既见青洪君，乃求&quot;如愿。&quot;使逐明去。如愿者，青洪君婢也。明将归，所愿辄得，数年，大富。</p>
            <p>　　益州之西，云南之东，有神祠，克山石为室，下有神，奉祠之，自称黄公。因言：此神，张良所受黄石公之灵也。清净不宰杀。诸祈祷者，持一百钱，一双笔，一丸墨，置石室中，前请乞，先闻石室中有声，须臾，问：&quot;来人何欲？&quot;既言，便具语吉凶，不见其形。至今如此。</p>
            <p>　　永嘉中，有神见兖州，自称樊道基。有妪，号成夫人。夫人好音乐，能弹箜篌，闻人弦歌，辄便起舞。</p>
            <p>　　沛国戴文谋，隐居阳城山中，曾于客堂，食际，忽闻有神呼曰：&quot;我天帝使者，欲下凭君，可乎？&quot;文闻甚惊。又曰：&quot;君疑我也。&quot;文乃跪曰：&quot;居贫，恐不足降下耳。&quot;既而洒扫设位，朝夕进食，甚谨。后于室内窃言之。妇曰：&quot;此恐是妖魅凭依耳。&quot;文曰：&quot;我亦疑之。&quot;及祠飨之时，神乃言曰：&quot;吾相从方欲相利，不意有疑心异议。&quot;文辞谢之际，忽堂上如数十人呼声，出视之，见一大鸟，五色，白鸠数十随之，东北入云而去，遂不见。</p>
            <p>　　麋竺，字子仲，东海朐人也。祖世货殖，家赀巨万。常从洛归，未至家数十里，见路次有一好新妇，从竺求寄载。行可二十余里，新妇谢去，谓竺曰：&quot;我天使也。当往烧东海麋竺家，感君见载，故以相语。&quot;竺因私请之。妇曰：&quot;不可得不烧。如此，君可快去。我当缓行，日中，必火发。&quot;竺乃急行归，达家，便移出财物。日中，而火大发。</p>
            <p>　　汉宣帝时，南阳阴子方者，性至孝。积恩，好施。喜祀灶。腊日，晨炊，而灶神形见。子方再拜受庆，家有黄羊，因以祀之。自是已后，暴至巨富。田七百余顷，舆马仆隶，比于邦君。子方尝言：我子孙必将强大，至识三世，而遂繁昌。家凡四侯，牧守数十。故后子孙尝以腊日祀灶，而荐黄羊焉。</p>
            <p>　　吴县张成，夜起，忽见一妇人立于宅南角，举手招成曰：&quot;此是君家之蚕室。我即此地之神。明年正月十五，宜作白粥，泛膏于上。&quot;以后年年大得蚕。今之作膏糜像此。</p>
            <p>　　豫章有戴氏女，久病不差，见一小石形像偶人，女谓曰：&quot;尔有人形，岂神？能差我宿疾者，吾将重汝。&quot;其夜，梦有人告之：&quot;吾将佑汝。&quot;自后疾渐差。遂为立祠山下。戴氏为巫，故名戴侯祠。</p>
            <p>　　汉阳羡长刘(王巳)尝言：&quot;我死当为神。&quot;一夕，饮醉，无病而卒。风雨，失其柩。夜闻荆山有数千人n声，乡民往视之，则棺已成冢。遂改为君山，因立祠祀之。</p>
          </td>
        </tr>
      </table>
      <p>&nbsp;</p>
      <table width="463" border="0" cellspacing="0" cellpadding="0" align="center">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='05.htm'>上一卷</a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='07.htm'>下一卷</a></div>
                </td>
              </tr>
            </table>
            <p align=center>□ 作者：干宝
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
  </tr>
</table>
</body>
</html>

