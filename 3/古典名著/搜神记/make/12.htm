<html>
<head>
<title>搜神记卷十</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.gif" topmargin="0" marginwidth="0" marginheight="0">
<table border="0" cellpadding="0" cellspacing="0" width="776">
  <tr valign="top"> 
    <td><img src="top1.gif" width="776" height="60" border="0"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top"> 
    <td width="410"><img src="top2.gif" width="410" height="21" border="0"></td>
    <td width="58"><a href="content.htm"><img src="return.gif" width="58" height="21" border="0"></a></td>
    <td width="22"></td>
    <td width="58"><a href="11.htm"><img src="last.gif" width="58" height="21" border="0"></a></td>
    <td width="22"></td>
    <td width="58"><a href="13.htm"><img src="next.gif" width="58" height="21" border="0"></a></td>
    <td width="148"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top" align="center"> 
    <td background="mainbg.gif"> 
      <table width="500" cellspacing="0" cellpadding="0" align="center" border="0">
        <tr> 
          <td> 
            <p align="center" class="h">&nbsp;</p>
            <p align="center" class="h">搜神记卷十 </p>
          </td>
        </tr>
      </table>
      <br>
      <table width="600" border="0" cellspacing="0" cellpadding="0" align="center">
        <tr> 
          <td>
<p>　　汉和熹邓皇后，尝梦登梯以扪天，体荡荡正清滑，有若钟乳状。乃仰嗡饮之。以讯诸占梦。言：&quot;尧梦攀天而上，汤梦及天砥之，斯皆圣王之前占也。吉不可言。&quot;</p>
            <p>　　孙坚夫人吴氏，孕而梦月入怀。已而生策。及权在孕，又梦日入怀。以告坚曰：&quot;妾昔怀策，梦月入怀；今又梦日，何也：&quot;坚曰：&quot;日月者，阴阳之精，极贵之象，吾子孙其兴乎。&quot;</p>
            <p>　　汉蔡茂字子礼，河内怀人也。初在广汉，梦坐大殿，极上有禾三穗。茂取之，得其中穗，辄复失之。以问主簿郭贺。贺曰：&quot;大殿者，官府之形象也。极而有禾，人臣之上禄也。取中穗，是中台之象也。于字，'禾''失'为'秩'，虽曰失之，乃所以禄也。兖职中阙，君其补之。&quot;旬月，而茂征焉。</p>
            <p>　　周揽啧者，贫而好道，失妇夜耕，困，息卧。梦天公过而哀之，敕外有以给与。司命按录籍，云：&quot;此人相贫，限不过此。惟有张车子，应赐录千万。车子未生，请以借之。&quot;天公曰：&quot;善。&quot;曙觉，言之。于是夫妇戮力，昼夜治生，所为辄得，赀至千万。先时。有张妪者，尝往周家佣赁，野合，有身，月满，当孕，便遣出外，驻车屋下，产得儿。主人往视，哀其孤寒，作粥糜食之。问：&quot;当名汝儿作何？&quot;妪曰：&quot;今在车屋下而生，梦天告之，名为车子。&quot;周乃悟曰：&quot;吾昔梦从天换钱，外白以张车子钱贷我，必是子也。财当归之矣。&quot;自是居日衰减，车子长大，富于周家。</p>
            <p>　　夏阳卢汾，字士济，梦入蚁穴，见堂宇三间，势甚危豁，题其额，曰：审雨堂。</p>
            <p>　　吴选曹令史刘卓，病笃，梦见一人，以白越单衫与之，言曰：&quot;汝着衫，污，火烧，便洁也。&quot;卓觉，果有衫在侧。污，辄火浣之。</p>
            <p>　　进南书佐刘雅。梦见青刺蜴从屋落其腹内。因苦腹痛病。</p>
            <p>　　后汉张奂为武威太守，其妻梦帝与印绶，登楼而歌。觉，以告奂。奂令占之，曰：&quot;夫人方生男，后临此郡命终此楼。&quot;后生子猛，建安中，果为武威太守杀刺史，邯郸商州兵围急，猛耻见擒，乃登楼自焚而死。</p>
            <p>　　汉灵帝梦见桓帝，怒曰：&quot;宋皇后有何罪过，而听用邪孽，使绝其命。渤海王悝，既已自贬，又受诛毙。今宋氏及悝，自诉于天，上帝震怒，罪在难救。&quot;梦殊明察。帝既觉而恐，寻亦崩。</p>
            <p>　　吴时嘉兴徐伯始病，使道士吕石安神座，石有弟子戴本、王思，三人居住海盐，伯始迎之以助石。昼卧，梦上天北斗门下见外鞍马三匹。云：&quot;明日当以一迎石，一迎本，一迎思。&quot;石梦觉，语本、思云：&quot;如此死期，可急还，与家别。&quot;不卒事而去。伯始怪而留之。曰：&quot;惧不得见家也。&quot;间一日，三人同时死。</p>
            <p>　　会稽谢奉与永嘉太守郭伯猷善，谢忽梦郭与人于浙江上争樗蒲钱。因为水神所责，堕水而死。已营理郭凶事。及觉，即往郭许，共围棋，良久，谢云：&quot;卿知吾来意否：&quot;因说所梦。郭闻之，怅然云：&quot;吾作夜亦梦与人争钱，如卿所梦，何期太的的也？&quot;须臾，如厕，便倒，气绝。谢为凶具。</p>
            <p>　　嘉兴徐泰，幼丧父母，叔父隗养之，甚于所生。隗病，泰营侍甚勤。是夜三更中，梦二人乘船持箱，上泰床头，发箱，出簿书示曰：&quot;汝叔应死。&quot;泰即于梦中叩头祈请。良久，二人曰：&quot;汝县有同姓名人否？&quot;泰思得，语二人云：&quot;张隗，不姓徐。&quot;二人云：&quot;亦可强逼。念汝能事叔父，当为汝活之。&quot;遂不复见。泰觉，叔病乃差。</p>
          </td>
        </tr>
      </table>
      <p>&nbsp;</p>
      <table width="463" border="0" cellspacing="0" cellpadding="0" align="center">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='11.htm'>上一卷</a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='13.htm'>下一卷</a></div>
                </td>
              </tr>
            </table>
            <p align=center>□ 作者：干宝
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
  </tr>
</table>
</body>
</html>

