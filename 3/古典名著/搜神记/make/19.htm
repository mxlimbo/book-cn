<html>
<head>
<title>搜神记卷十七</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.gif" topmargin="0" marginwidth="0" marginheight="0">
<table border="0" cellpadding="0" cellspacing="0" width="776">
  <tr valign="top"> 
    <td><img src="top1.gif" width="776" height="60" border="0"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top"> 
    <td width="410"><img src="top2.gif" width="410" height="21" border="0"></td>
    <td width="58"><a href="content.htm"><img src="return.gif" width="58" height="21" border="0"></a></td>
    <td width="22"></td>
    <td width="58"><a href="18.htm"><img src="last.gif" width="58" height="21" border="0"></a></td>
    <td width="22"></td>
    <td width="58"><a href="20.htm"><img src="next.gif" width="58" height="21" border="0"></a></td>
    <td width="148"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top" align="center"> 
    <td background="mainbg.gif"> 
      <table width="500" cellspacing="0" cellpadding="0" align="center" border="0">
        <tr> 
          <td> 
            <p align="center" class="h">&nbsp;</p>
            <p align="center" class="h">搜神记卷十七</p>
          </td>
        </tr>
      </table>
      <br>
      <table width="600" border="0" cellspacing="0" cellpadding="0" align="center">
        <tr> 
          <td> 　　陈国张汉直到南阳从京兆尹延叔坚学左氏传。行后，数月，鬼物持其妹，为之扬言曰：&quot;我病死。丧在陌上，常苦饥寒。操二三量&quot;不借，&quot;挂屋后楮上。传子方送我五百钱，在北墉下，皆亡取之。又买李幼一头牛，本券在书箧中。&quot;往索取之，悉如其言。妇尚不知有此妹，新从巩(革改耳)家来，非其所及。家人哀伤，益以为审。父母诸弟衰到来迎丧，去舍数里，遇汉直与诸生十余人相追。汉直顾见家人，怪其如此。家见汉直，谓其鬼也。怅惘良久。汉直乃前为父拜说其本末。且悲且喜。凡所闻见，若此非一。得知妖物之为。 
            <p>　　汉，陈留外黄范丹，字史云，少为尉，从佐使檄谒督邮，丹有志节，自恚为厮役小吏，乃于陈留大泽中，杀所乘马，捐弃官帻，诈逢劫者，有神下其家曰：&quot;我史云也。为劫人所杀。疾取我衣于陈留大泽中。&quot;家取得一帻。丹遂之南郡，转入三辅，从英贤游学十三年，乃归。家人不复识焉。陈留人高其志行，及没，号曰贞节先生。</p>
            <p>　　吴人费季，久客于楚，时道多劫，妻常忧之。季与同辈旅宿庐山下，各相问出家几时。季曰：&quot;吾去家已数年矣。临来，与妻别，就求金钗以行。欲观其志当与吾否耳。得钗，乃以着户楣上。临发，失与道，此钗故当在户上也。&quot;尔夕，其妻梦季曰：&quot;吾行遇盗，死，已二年。若不信吾言，吾行时，取汝钗，遂不以行，留在户楣上，可往取之。&quot;妻觉，揣钗，得之家遂发丧。后一年余，季乃归还。</p>
            <p>　　余姚虞定国，有好仪容，同县苏氏女，亦有美色，定国常见悦之。后见定国来，主人留宿，中夜，告苏公曰：&quot;贤女令色，意甚钦之。此夕能令暂出否？&quot;主人以其乡里贵人，便令女出从之。往来渐数，语苏公云：&quot;无以相报。若有官事，某为君任之。&quot;主人喜，自尔后有役召事，往造定国。定国大惊曰：&quot;都未尝面命。何由便尔？此必有异。&quot;具说之。定国曰：&quot;仆宁肯请人之父而淫人之女。若复见来，便当斫之。&quot;后果得怪。</p>
            <p>　　吴孙皓世，淮南内史朱诞，字永长，为建安太守。诞给使妻有鬼病，其夫疑之为奸；后出行，密穿壁隙窥之，正见妻在机中织，遥瞻桑树上，向之言笑。给使仰视树上，有一年少人，可十四五，衣青衿袖，青赏贰８使以为信人也，张弩射之，化为鸣蝉，其大如箕，翔然飞去。妻亦应声惊曰：&quot;噫！人射汝。&quot;给使怪其故。后久时，给使见二小儿在陌上共语曰：&quot;何以不复见汝？&quot;其一，即树上小儿也。答曰：&quot;前不幸为人所射，病疮积时。&quot;彼儿曰：&quot;今何如？&quot;曰：&quot;赖朱府君梁上膏以傅之，得愈。&quot;给使白诞曰：&quot;人盗君膏药，颇知之否？&quot;诞曰：&quot;吾膏久致梁上，人安得盗之？&quot;给使曰：&quot;不然。府君视之。&quot;诞殊不信，试为视之，封题如故。诞曰：&quot;小人故妄言，膏自如故。&quot;给使曰：&quot;试开之。&quot;则膏去半。为掊刮，见有趾迹。诞因大惊。乃详问之。具道本末。</p>
            <p>　　吴时，嘉兴倪彦思居县西埏里，忽见鬼魅入其家，与人语，饮食如人，惟不见形彦思奴婢有窃骂大家者。云：&quot;今当以语。&quot;彦思治之，无敢詈之者。彦思有小妻，魅从求之，彦思乃迎道士逐之。酒ゼ壬瑁魅乃取厕中草粪，布着其上。道士便盛击鼓，召请诸神。魅乃取伏虎于神座上吹作角声音。有顷。道士忽觉背上冷，惊起解衣，乃伏虎也。于是道士罢去。彦思夜于被中窃与妪语，共患此魅。魅即屋梁上谓彦思曰：&quot;汝与妇道吾，吾今当截汝屋梁。&quot;即隆隆有声。彦思惧梁断，取火照视，魅即灭火。截梁声愈急。彦思惧屋坏，大小悉遣出，更取火视，梁如故。魅大笑，问彦思：&quot;复道吾否？&quot;郡中典农闻之曰：&quot;此神正当是狸物耳。&quot;魅即往谓典农曰：&quot;汝取官若干百斛谷，藏着某处，为吏污秽，而敢论吾！今当白于官，将人取汝所盗谷。&quot;典农大怖而谢之。自后无敢道者。三年后，去，不知所在。</p>
            <p>　　魏，黄初中，顿邱界，有人骑马夜行，见道中有一物，大如兔，两眼如镜，跳跃马前，令不得前。人遂惊惧，堕马。魅便就地捉之。惊怖，暴死。良久得苏。苏，已失魅，不知所在。乃更上马前行。数里，逢一人，相问讯已，因说向者事变如此，今相得为伴，甚欢。人曰：&quot;我独行，得君为伴，快不可言。君马行疾，且前，我在后相随也。&quot;遂共行。语曰：&quot;向者物何如，乃令君怖惧耶？&quot;对曰：&quot;其身如兔，两眼如镜，形甚可恶。&quot;伴曰：&quot;试顾视我耶？&quot;人顾视之，犹复是也。魅便跳上马。人遂坠地，怖死。家人怪马独归，即行推索，乃于道边得之。宿昔乃苏，说状如是。</p>
            <p>　　袁绍，字本初，在冀州，有神出河东，号度朔君，百姓共为立庙。庙有主簿大福。陈留蔡庸为清河太守，过谒庙，有子，名道，亡已三十年，度朔君为庸设酒曰：&quot;贵子昔来，欲相见。&quot;须臾子来。度朔君自云：&quot;父祖昔作兖州，&quot;有一士，姓苏，母病，往祷。主簿云：&quot;君逢天士留待。&quot;闻西北有鼓声，而君至。须臾，一客来，着皂角单衣，头上五色毛，长数寸。去后，复一人，着白布单衣，高冠，冠似鱼头，谓君曰：&quot;昔临庐山，共食白李，忆之未久，已三千岁。日月易得，使人怅然。&quot;去后，君谓士曰：&quot;先来，南海君也。&quot;士是书生，君明通五经，善礼记，与士论礼，士不如也。士乞救母病。君曰：&quot;卿所居东，有故桥，人坏之，此桥所行，卿母犯之，能复桥，便差。&quot;曹公讨袁谭，使人从庙换千疋绢，君不与。曹公遣张合毁庙。未至百里，君遣兵数万，方道而来。合未达二里，云雾绕合军，不知庙处。君语主簿：&quot;曹公气盛，宜避之。&quot;后苏井邻家有神下，识君声，云：&quot;昔移入湖，阔绝三年，乃遣人与曹公相闻，欲修故庙，地衰，不中居，欲寄住。&quot;公曰：&quot;甚善。&quot;治城北楼以居之。数日，曹公猎得物，大如，大足，色白如雪，毛软滑可爱。公以摩面，莫能名也。夜闻楼上哭云：&quot;小儿出行不还。&quot;公拊掌曰：&quot;此子言真衰也。&quot;晨将数百犬，绕楼下，犬得气，冲突内外。见有物，大如驴，自投楼下。犬杀之。庙神乃绝。</p>
            <p>　　临川陈臣家大富，永初元年，臣在斋中坐，其宅内有一町筋竹，白日忽见一人，长丈余，面如&quot;方相，&quot;从竹中出。径语陈臣：&quot;我在家多年，汝不知；今辞汝去，当令汝知之。&quot;去一月许日，家大失火，奴婢顿死。一年中，便大贫。</p>
            <p>　　东莱有一家姓陈，家百余口，朝炊釜，不沸。举甑看之，忽有一白头公，从釜中出。便诣师卜。卜云：&quot;此大怪，应灭门。便归，大作械，械成，使置门壁下，坚闭门，在内，有马骑麾盖来扣门者，慎勿应。&quot;乃归，合手伐得百余械，置门屋下。果有人至，呼。不应。主帅大怒，令缘门入，从人窥门内，见大小械百余，出门还说如此。帅大惶惋，语左右云：&quot;教速来，不速来，遂无一人当去，何以解罪也？从此北行可八十里，有一百三口，取以当之。&quot;后十日，此家死亡都尽。此家亦姓陈云。</p>
            <p>　　晋惠帝永康元年，京师得异鸟，莫能名。赵王伦使人持出，周旋城邑市，以问人。即日，宫西有一小儿见之，遂自言曰：&quot;服留鸟。&quot;持者还白伦。伦使更求，又见之。乃将入宫。密笼鸟，毡招《于户中。明日往视：悉不复见。</p>
            <p>　　南康郡南东望山，有三人入山，见山顶有果树，众果毕植，行列整齐如人行，甘子正熟。三人共食，致饱，乃怀二枚，欲出示人。闻空中语云：&quot;催放双甘，乃听汝去。&quot;</p>
            <p>　　秦瞻，居曲阿彭皇野，忽有物如蛇，突入其脑中。蛇来，先闻臭气，便于鼻中入，盘其头中。觉哄哄。仅闻其脑闲食声咂咂。数日而出。去，寻复来。取手巾缚鼻口，亦被入。积年无他病，唯患头重。</p>
          </td>
        </tr>
      </table>
      <p>&nbsp;</p>
      <table width="463" border="0" cellspacing="0" cellpadding="0" align="center">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='18.htm'>上一卷</a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='20.htm'>下一卷</a></div>
                </td>
              </tr>
            </table>
            <p align=center>□ 作者：干宝
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
  </tr>
</table>
</body>
</html>

