<html>
<head>
<title>规箴第十</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" topmargin="0" marginwidth="0" marginheight="0" bgcolor="#cfd3dc">
<table border="0" cellpadding="0" cellspacing="0" width="776">
  <tr valign="top">
    <td background="leftbg.jpg" width="75" align="right" height="600"> 
      <table border="0" cellpadding="0" cellspacing="0">
        <tr valign="top"> 
          <td height="10"></td>
        </tr>
        <tr valign="top"> 
          <td><a href="content.htm"><img src="return.jpg" width="28" height="77" border="0"></a></td>
        </tr>
        <tr valign="top"> 
          <td height="17"></td>
        </tr>
        <tr valign="top"> 
          <td><a href="09.htm"><img src="last.jpg" width="28" height="77" border="0"></a></td>
        </tr>
        <tr valign="top"> 
          <td height="17"></td>
        </tr>
        <tr valign="top"> 
          <td><a href="11.htm"><img src="next.jpg" width="28" height="77" border="0"></a></td>
        </tr>
      </table>
    </td>
    <td align="center" background="mainbg.jpg"> <br>
      <table width="500" cellspacing="0" cellpadding="0" align="center" border="0">
        <tr> 
          <td> 
            <p align="center" class="h">&nbsp;</p>
            <p align="center" class="h">规箴第十</p>
          </td>
        </tr>
      </table>
      <br>
      <table width="600" border="0" cellspacing="0" cellpadding="0" align="center">
        <tr> 
          <td>　　1汉武帝乳母尝于外犯事，帝欲申宪，乳母求救东方朔。朔曰：「此非唇舌所争，尔必望济者，将去时，但当屡顾帝，慎勿言！此或可万一冀耳。」乳母既至，朔亦侍侧，有谓曰：「汝痴耳！帝岂复忆汝乳哺时恩邪！」帝虽才雄心忍，亦深有情恋，乃凄然愍之，即敕免罪。
            <p>　　2京房与汉元帝共论，因问帝：「幽、厉之君何以亡？所任何人？」答曰：「其任人不忠。」房曰：「知不忠而任之，何邪？」曰：「亡国之君各贤其臣，岂知不忠而任之？」房稽首曰：「将恐今之视古，亦犹后之视今也。」</p>
            <p>　　3陈元方遭父丧，哭泣哀恸，躯体骨立。其母愍之，窃以锦被蒙上。郭林宗吊而见之，谓曰：「卿海内之俊才，四方是则，如何当丧，锦被蒙上？孔子曰：『衣夫锦也，食夫稻也，于汝安乎？』吾不取也！」奋衣而去。自后宾客绝百所日。</p>
            <p>　　4孙休好射雉，至其时，则晨去夕反。群臣莫不上谏曰：「此为小物，何足甚耽？」休曰：「虽为小物，耿介过人，朕所以好之。」</p>
            <p>　　5孙皓问丞相陆凯曰：「卿一宗在朝有人几？」陆曰：「二相、五侯、将军十余人。」皓曰：「盛哉！」陆曰：「君贤臣忠，国之盛也；父慈子孝，家之盛也。今政荒民弊，覆亡是惧，臣何敢言盛！」</p>
            <p>　　6何晏、邓扬令管辂作卦，云：「不知位至三公不？」卦成，辂称引古义，深以戒之。扬曰：「此老生之常谈。」晏曰：「知几其神乎，古人以为难，交疏吐诚，今人以为难。今君一面，尽二难之道，可谓『明德惟馨』。诗不云乎，『中心藏之，何日忘之！』」</p>
            <p>　　7晋武帝既不悟太子之愚，必有传后意，诸名臣亦多献直言。帝尝在陵云台上坐，卫在侧，欲微申其怀，因如醉跪帝前，以手抚床曰：「此坐可惜！」帝虽悟，因笑曰：「公醉邪？」</p>
            <p>　　8王夷甫妇，郭泰宁女，才拙而性刚，聚敛无厌，干预人事。夷甫患之而不能禁。时其乡人幽州刺史李阳，京都大侠，犹汉之楼护，郭氏惮之。夷甫骤谏之，乃曰：「非但我言卿不可，李阳亦谓卿不可。」郭氏为之小损。</p>
            <p>　　9王夷甫雅尚玄远，常疾其妇贪浊，口未尝言「钱」。妇欲试之，令婢以钱绕床，不得行。夷甫晨起，见钱阂行，令婢：「举阿堵物！」</p>
            <p>　　10王平子年十四、五，见王夷甫妻郭氏贪欲，令婢路上檐粪。平子谏之，并言诸不可。郭大怒，谓平子曰：「昔夫人临终，以小郎嘱新妇，不以新妇嘱小郎。」急捉衣裾，将与杖。平子饶力，争得脱，逾窗而走。</p>
            <p>　　11元帝过江犹好酒，王茂弘与帝有旧，常流涕谏，帝许之，命酌酒，一酣，从是遂断。</p>
            <p>　　12谢鲲为豫章太守，从大将军下至石头。敦谓鲲曰：「余不得复为盛德之事矣！」鲲曰：「何为其然？但使自今以后，日亡日去耳。」敦又称疾不朝，鲲论敦曰：「近者，明公之举，虽欲大存社稷，然四海之内，实怀未达。若能朝天子，使群臣释然，万物之心，于是乃服。仗民望以从众怀，尽冲退以奉主上，如斯则勋侔一匡，名垂千载。」时人以为名言。</p>
            <p>　　13元皇帝时，廷尉张]在小市居，私作都门，早闭晚开。群小患之，诣州府诉，不得理；遂至打登闻鼓，犹不被判。闻贺司空出，至破冈，连名诣贺诉。贺曰：「身被徵作礼官，不关此事。」群小叩头曰：「若府君复不见治，便无所诉。」贺未语，令：「且去，见张廷尉当为及之。」张闻，即毁门，自至方山迎贺，贺出辞见之，曰：「此不必见关，但与君门情，相为惜之。」张愧谢曰：「小人有如此，始不即知，早已毁坏。」</p>
            <p>　　14郗太尉晚节好谈，既雅非所经，而甚衿之。后朝觐，以王丞相末年多可恨，每见，必欲苦相规诫。王公知其意，每引作他言。临还镇，故命驾诣丞相。翘鬓厉色，上坐便言：「方当永别，必欲言所见。」意满口重，辞殊不溜。王公摄其次曰：「后面未期，亦欲尽所怀，愿公勿复谈。」郗遂大_，冰矜而出，不得一言。</p>
            <p>　　15王丞相为扬州，遣八部从事之职，顾和时为下传还，同时俱见，诸从事各奏二千石官长得失，至和独无言。王问顾曰：「卿何所闻？」答曰：「明公作辅，宁使网漏吞舟，何缘采听风闻，以为察察之政？」丞相咨嗟称佳，诸从事自视缺然也。</p>
            <p>　　16苏峻东征沈充，请吏部郎陆迈与俱。将至吴，峻密敕左右，令入阊门放火以示威。陆知其意，谓峻曰：「吴治平未久，必将有乱。若为乱阶，可从我家始。」峻遂止。</p>
            <p>　　17陆玩拜司空，有人诣之，索美酒，得，便自起，泻着梁柱间地，祝曰：「当今乏才，以尔为柱石之臣，莫倾人栋梁。」玩笑曰：「戢卿良箴。」</p>
            <p>　　18小庾在荆州，公朝大会，问诸僚佐曰：「我欲为汉高、魏武，何如？」一坐莫答。长史江彪曰：「愿明公为桓、文之事，不愿作汉高、魏武也。」</p>
            <p>　　19罗君章为桓宣武从事，谢镇西作江夏，往检校之。罗既至，初不问郡事，径就谢数日，饮酒而还。桓公问有何事？君章云：「不审公谓谢尚是何似人？」桓公曰：「仁祖是胜我许人。」君章云：「岂有胜公人而行非者，故一无所问。」桓公奇其意而不责也。</p>
            <p>　　20王右军与王敬仁、许玄度并善，二人亡后，右军为论议更克。孔岩戒之曰：「明府昔与王、许周旋有情，及逝没之后，无慎终之好，民所不取。」右军甚愧。</p>
            <p>　　21谢中郎在寿春败，临奔走，犹求玉帖镫。太傅在军，前后初无损益之言。尔日犹云：「当今岂须烦此！」</p>
            <p>　　22王大语东亭：「卿乃复论成不恶，那得与僧弥戏？」</p>
            <p>　　23殷觊病困，看人政见半面。殷荆州兴晋阳之甲，往与觊别，涕零，属以消息所患。觊答曰：「我病自当差，正忧汝患耳！」</p>
            <p>　　24远公在庐山中，虽老，讲论不辍。弟子中或有惰者，袁公曰：「桑榆之光，理无远照，但愿朝阳之晖，与时并明耳。」执经登坐，讽咏朗畅，词色甚苦，高足之徒，皆肃然增敬。</p>
            <p>　　25桓南郡好猎，每田狩，车骑甚盛，五六十里中，旌旗蔽隰。骋良马，驰击若飞，双甄所指，不避陵壑。或行陈不整，兔腾逸，参佐无不被系束。桓道恭，玄之族也，时为贼曹参军，颇敢直言。常自带绛绵着绳腰中，玄问：「用此何为？」答曰：「公猎，好缚人士，会当被缚，手不能堪芒也。」玄自此小差。</p>
            <p>　　26王绪、王国宝相为唇齿，并弄权要。王大不平其如此，乃谓绪曰：「汝为此焱焱，曾不虑狱吏之为贵乎？」</p>
            <p>　　27桓玄欲以谢太傅宅为营，谢混曰：「召伯之仁，犹惠及甘棠；文靖之德，更不保五亩之宅？」玄惭而止。</p>
            <p></p>
          </td>
        </tr>
      </table>
      <p>&nbsp;</p>
      <table width="463" border="0" cellspacing="0" cellpadding="0" align="center">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='09.htm'>上一篇</a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='11.htm'>下一篇</a></div>
                </td>
              </tr>
            </table>
            <p align=center>□ 作者：〔南朝.宋〕刘义庆
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
  </tr>
</table>
</body>
</html>

