<html>
<head>
<title>送徐无党南归序</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.gif" topmargin="0" marginwidth="0" marginheight="0">
<div align="center">
  <table border="0" cellpadding="0" cellspacing="0" width="776" background="topbg.gif">
    <tr valign="top"> 
      <td width="37" valign="bottom"><img src="l1.gif" width="37" height="19"></td>
      <td width="159"><img src="title.gif" width="159" height="45" border="0"></td>
      <td width="90">&nbsp;</td>
      <td width="288"><img src="top.gif" width="288" height="103" border="0"></td>
      <td colspan="2">&nbsp;</td>
      <td width="24" valign="bottom"><img src="l2.gif" width="24" height="19" border="0"></td>
    </tr>
  </table>
  <table border="0" cellpadding="0" cellspacing="0" width="776" background="tablebg.gif">
    <tr valign="top" align="center"> 
      <td> 
        <table border="0" cellpadding="0" cellspacing="0" width="776">
          <tr valign="top"> 
            <td width="25"></td>
            <td width="59"><a href="content.htm"><img src="return.gif" width="59" height="19" border="0"></a></td>
            <td width="28"></td>
            <td width="59"><a href="90.htm"><img src="last.gif" width="59" height="19" border="0"></a></td>
            <td width="25"></td>
            <td width="59"><a href="92.htm"><img src="next.gif" width="59" height="19" border="0"></a></td>
            <td width="521"></td>
          </tr>
        </table>
        <table width="600" cellspacing="0" cellpadding="0" border="0">
          <tr> 
            <td> 
              <p align="center" class="h">&nbsp;</p>
              <p align="center" class="h">送徐无党南归序</p>
            </td>
          </tr>
        </table>
        <br>
        <table width="600" border="0" cellspacing="0" cellpadding="0">
          <tr> 
            <td>
              <div align="right">欧阳修 </div>
              <p>　　草木鸟兽之为物，众人之为人，其为生虽异，而为死则同，一归于腐坏澌尽泯灭而已。而众人之中，有圣贤者，固亦生且死于其间，而独异于草木鸟兽众人者，虽死而不朽，逾远而弥存也。其所以为圣贤者，修之于身，施之于事，见之于言，是三者所以能不朽而存也。修于身者，无所不获；施于事者，有得有不得焉；其见于言者，则又有能有不能也。施于事矣，不见于言可也。自诗书史记所传，其人岂必皆能言之士哉？修于身矣，而不施于事，不见于言，亦可也。孔子弟子，有能政事者矣，有能言语者矣。若颜回者，在陋巷曲肱饥卧而已，其群居则默然终日如愚人。然自当时群弟子皆推尊之，以为不敢望而及。而后世更百千岁，亦未有能及之者。其不朽而存者，固不待施于事，况于言乎？</p>
              <p>　　予读班固艺文志，唐四库书目，见其所列，自三代秦汉以来，著书之士，多者至百余篇，少者犹三、四十篇，其人不可胜数；而散亡磨灭，百不一、二存焉。予窃悲其人，文章丽矣，言语工矣，无异草木荣华之飘风，鸟兽好音之过耳也。方其用心与力之劳，亦何异众人之汲汲营营，而忽然以死者，虽有迟有速，而卒与三者同归于泯灭，夫言之不可恃也盖如此。今之学者，莫不慕古圣贤之不朽，而勤一世以尽心于文字间者，皆可悲也！</p>
              <p>　　东阳徐生，少从予学，为文章，稍稍见称于人。既去，而与群士试于礼部，得高第，由是知名。其文辞日进，如水涌而山出。予欲摧其盛气而勉其思也，故于其归，告以是言。然予固亦喜为文辞者，亦因以自警焉。</p>
              <p>【校注】此篇不见于原本古文观止。校以四部备要重刊祠堂本《居士集》卷四十三。</p>
            </td>
          </tr>
        </table>
        <p>&nbsp;</p>
        <table width="600" border="0" cellspacing="0" cellpadding="0">
          <tr> 
            <td> 
              <table border=0 align=center>
                <tr> 
                  <td width=101 height="21"> 
                    <div align="center"><a href='90.htm'>上一篇</a></div>
                  </td>
                  <td width=99 height="21"> 
                    <div align="center"><a href="content.htm">目　录</a></div>
                  </td>
                  <td width=100 height="21"> 
                    <div align="center"><a href='92.htm'>下一篇</a></div>
                  </td>
                </tr>
              </table>
              <p align=center>本书由“<a href="http://www.eshunet.com">E书时空</a>”免费制作；<br>
                想要更多的免费电子图书，请光临<br>
                <a href="http://www.eshunet.com">http://www.eshunet.com/</a>
              </td>
          </tr>
        </table>
        
      </td>
    </tr>
  </table>
  <table border="0" cellpadding="0" cellspacing="0" width="776" background="bbg.gif">
    <tr> 
      <td width="25" valign="top"><img src="b1.gif" width="25" height="25" border="0"></td>
      <td colspan="3" align="right"><img src="b2.gif" width="24" height="25" border="0"></td>
    </tr>
  </table>
</div>
</body>
</html>

