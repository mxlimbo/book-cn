<html>
<head>
<title>聘义</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.gif" topmargin="0" marginwidth="0" marginheight="0">
<table border="0" cellpadding="0" cellspacing="0" width="776">
  <tr valign="top"> 
    <td background="top1bg.gif"><img src="top1.gif" width="68" height="44" border="0"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top"> 
    <td width="68"><img src="top2.gif" width="68" height="21" border="0"></td>
    <td width="73"><a href="content.htm"><img src="return.gif" width="73" height="21" border="0"></a></td>
    <td width="15"></td>
    <td width="73"><a href="45.htm"><img src="last.gif" width="73" height="21" border="0"></a></td>
    <td width="14"></td>
    <td width="73"><a href="47.htm"><img src="next.gif" width="73" height="21" border="0"></a></td>
    <td width="460"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top">
    <td width="316" background="top4bg.gif"><img src="top3.gif" width="68" height="51" border="0"></td>
    <td><img name="main_r3_c10" src="top5.gif" width="6" height="51" border="0"></td>
  </tr>
</table>
<table border="0" cellpadding="0" cellspacing="0" width="776">
  <tr valign="top">
    <td width="38" background="leftbg.gif">&nbsp;</td>
    <td align="center">
      <table width="600" cellspacing="0" cellpadding="0" border="0">
        <tr> 
          <td> 
            <p align="center" class="h">聘义 </p>
            </td>
        </tr>
      </table>
      <br>
      <table width="600" border="0" cellspacing="0" cellpadding="0">
        <tr> 
          <td> 
            <p>　　聘礼．上公七介．侯伯五介．子男三介．所以明贵贱也．介绍而传命．君子于其所尊弗敢质．敬之至也．</p>
            <p>　　三让而后传命．三让而后入庙门．三揖而后至阶．三让而后升．所以致尊让也．</p>
            <p>　　君使士迎于竟．大夫郊劳．君亲拜迎于大门之内．而庙受．北面拜贶．拜君命之辱．所以致敬也．</p>
            <p>　　敬让也者．君子之所以相接也．故诸侯相接以敬让．则不相侵陵．</p>
            <p>　　卿为上摈．大夫为承摈．士为绍摈．君亲礼宾．宾私面私觌．致饔饩．还圭璋．贿赠飨食燕．所以明宾客君臣之义也．</p>
            <p>　　故天子制诸侯．比年小聘．三年大聘．相厉以礼．使者聘而误．主君弗亲飨食也．所以愧厉之也．诸侯相厉以礼．则外不相侵．内不相陵．此天子之所以养诸侯．兵不用．而诸侯自为正之具也．</p>
            <p>　　以圭璋聘．重礼也．已聘而还圭璋．此轻财而重礼之义也．诸侯相厉以轻财重礼．则民作让矣．</p>
            <p>　　主国待客．出入三积．饩客于舍．五牢之具陈于内．米三十车．禾三十车．刍薪倍禾．皆陈于外．乘禽日五双．群介皆有饩牢．壹食再飨．燕与时赐无数．所以厚重礼也．</p>
            <p>　　古之用财者．不能均如此．然而用财如此其厚者．言尽之于礼也．尽之于礼．则内君臣不相陵．而外不相侵．故天子制之．而诸侯务焉尔．</p>
            <p>　　聘射之礼．至大礼也．质明而始行事．日几中而后礼成．非强有力者．弗能行也．故强有力者．将以行礼也．酒清．人渴而不敢饮也．肉干．人饥而不敢食也．日莫人倦．齐庄正齐．而不敢解惰．以成礼节．以正君臣．以亲父子．以和长幼．此众人之所难．而君子行之．故谓之有行．有行之谓有义．有义之谓勇敢．故所贵于勇敢者．贵其能以立义也．所贵于立义者．贵其有行也．所贵于有行者．贵其行礼也．故所贵于勇敢者．贵其敢行礼义也．故勇敢强有力者．天下无事．则用之于礼义．天下有事．则用之于战胜．用之于战胜．则无敌．用之于礼义则顺治．外无敌．内顺治．此之谓盛德．故圣王之贵勇敢强有力如此也．勇敢强有力．而不用之于礼义战胜．而用之于争斗．则谓之乱人．刑罚行于国．所诛者乱人也．如此则民顺治而国安也．</p>
            <p>　　子贡问于孔子曰．敢问君子贵玉而贱C者．何也．为玉之寡而C之多与．孔子曰．非为C之多．故贱之也．玉之寡．故贵之也．夫昔者．君子比德于玉焉．温润而泽．仁也．缜密以栗．知也．廉而不刿．义也．垂之如队．礼也．叩之其声清越以长其终诎然．乐也．瑕不R瑜．瑜不R瑕．忠也．孚尹旁达．信也．气如白虹．天也．精神见于山川．地也．圭璋特达．德也．天下莫不贵者．道也．诗云．言念君子．温其如玉．故君子贵之也．</p>
          </td>
        </tr>
      </table>
      <p>&nbsp;</p>
      <table width="600" border="0" cellspacing="0" cellpadding="0">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='45.htm'>上一篇</a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='47.htm'>下一篇</a></div>
                </td>
              </tr>
            </table>
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
  </tr>
</table>
</body>
</html>

