<html>
<head>
<title>卷十三　尽心章句上</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.jpg" topmargin="0" marginwidth="0" marginheight="0">
<table width="776" border="0" cellspacing="0" cellpadding="0" align="center" background="topbg.gif">
  <tr> 
    <td width="165"><img width="165" height="46" border="0" src="top1.gif"></td>
    <td align="right"><img src="top2.gif" width="38" height="46" border="0"></td>
  </tr>
</table>
<table border="0" cellpadding="0" cellspacing="0" width="776" align="center" background="tablebg.gif">
  <tr valign="middle"> 
    <td height="104" width="78"> 
      <p align="center" class="h"><img src="top3.gif" width="78" height="104"></p>
    </td>
    <td align="center" height="104" background="top3bg.gif" class="h">卷十三　尽心章句上</td>
  </tr>
</table>
<table border="0" cellpadding="0" cellspacing="0" width="776" align="center" background="tablebg.gif">
  <tr valign="top"> 
    <td width="80"> 
      <p>&nbsp;</p>
      <table border="0" cellpadding="0" cellspacing="0" width="80">
        <tr valign="top"> 
          <td width="6"></td>
          <td width="24"><a href="content.htm"><img src="return.gif" width="24" height="71" border="0"></a></td>
          <td width="24"><a href="13.htm"><img src="last.gif" width="24" height="71" border="0"></a></td>
          <td width="24"><a href="15.htm"><img src="next.gif" width="24" height="71" border="0"></a></td>
        </tr>
      </table>
    </td>
    <td align="center" colspan="2"> 
      <table width="580" border="0" cellspacing="0" cellpadding="0" align="center">
        <tr> 
          <td> 
            <p>　　孟子曰：“尽其心者，知其性也。知其性，则知天矣。<font style="FONT-SIZE: 9pt"><font color="#551A8B">心者，人之神明，所以具众理而应万事者也。性则心之所具之理，而天又理之所从以出者也。人有是心，莫非全体，然不穷理，则有所蔽而无以尽乎此心之量。故能极其心之全体而无不尽者，必其能穷夫理而无不知者也。既知其理，则其所从出。亦不外是矣。以大学之序言之，知性则物格之谓，尽心则知至之谓也。</font></font>存其心，养其性，所以事天也。<font style="FONT-SIZE: 9pt"><font color="#551A8B">存，谓操而不舍；养，谓顺而不害。事，则奉承而不违也。</font></font>|寿不贰，修身以俟之，所以立命也。”<font style="FONT-SIZE: 9pt"><font color="#551A8B">|寿，命之短长也。贰，疑也。不贰者，知天之至，修身以俟死，则事天以终身也。立命，谓全其天之所付，不以人为害之。程子曰：“心也、性也、天也，一理也。自理而言谓之天，自禀受而言谓之性，自存诸人而言谓之心。”张子曰：“由太虚，有天之名；由气化，有道之名；合虚与气，有性之名；合性与知觉，有心之名。”愚谓尽心知性而知天，所以造其理也；存心养性以事天，所以履其事也。不知其理，固不能履其事；然徒造其理而不履其事，则亦无以有诸己矣。知天而不以|寿贰其心，智之尽也；事天而能修身以俟死，仁之至也。智有不尽，固不知所以为仁；然智而不仁，则亦将流荡不法，而不足以为智矣。</font></font></p>
            <p>　　孟子曰：“莫非命也，顺受其正。<font style="FONT-SIZE: 9pt"><font color="#551A8B">人物之生，吉凶祸福，皆天所命。然惟莫之致而至者，乃为正命，故君子修</font></font><font style="FONT-SIZE: 9pt"><font color="#551A8B">身以俟之，所以顺受乎此也。</font></font>是故知命者，不立乎岩墙之下。<font style="FONT-SIZE: 9pt"><font color="#551A8B">命，谓正命。岩墙，墙之将覆者。知正命，则不处危地以取覆压之祸。</font></font>尽其道而死者，正命也。<font style="FONT-SIZE: 9pt"><font color="#551A8B">尽其道，则所值之吉凶，皆莫之致而至者矣。</font></font>桎梏死者，非正命也。”<font style="FONT-SIZE: 9pt"><font color="#551A8B">桎梏，所以拘罪人者。言犯罪而死，与立岩墙之下者同，皆人所取，非天所为也。此章与上章盖一时之言，所以发其末句未尽之意。</font></font></p>
            <p>　　孟子曰：“求则得之，舍则失之，是求有益于得也，求在我者也。<font style="FONT-SIZE: 9pt"><font color="#551A8B">舍，上声。在我者，谓仁义礼智，凡性之所有者。</font></font>求之有道，得之有命，是求无益于得也，求在外者也。”<font style="FONT-SIZE: 9pt"><font color="#551A8B">有道，言不可妄求。有命，则不可必得。在外者，谓富贵利达，凡外物皆是。赵氏曰：“言为仁由己，富贵在天，如不可求，从吾所好。”</font></font></p>
            <p>　　孟子曰：“万物皆备于我矣。<font style="FONT-SIZE: 9pt"><font color="#551A8B">此言理之本然也。大则君臣父子，小则事物细微，其当然之理，无一不具于性分之内也。</font></font>反身而诚，乐莫大焉。<font style="FONT-SIZE: 9pt"><font color="#551A8B">乐，音洛。诚，实也。言反诸身，而所备之理，皆如恶恶臭、好好色之实然，则其行之不待勉强而无不利矣，其为乐孰大于是。</font></font>强恕而行，求仁莫近焉。”<font style="FONT-SIZE: 9pt"><font color="#551A8B">强，上声。强，勉强也。恕，推己以及人也。反身而诚则仁矣，其有未诚，则是犹有私意之隔，而理未纯也。故当凡事勉强，推己及人，庶几心公理得而仁不远也。此章言万物之理具于吾身，体之而实，则道在我而乐有余；行之以恕，则私不容而仁可得。</font></font></p>
            <p>　　孟子曰：“行之而不着焉，习矣而不察焉，终身由之而不知其道者，众也。”<font style="FONT-SIZE: 9pt"><font color="#551A8B">著者，知之明；察者，识之精。言方行之而不能明其所当然，既习矣而犹不识其所以然，所以终身由之而不知其道者多也。</font></font></p>
            <p>　　孟子曰：“人不可以无耻。无耻之耻，无耻矣。”<font style="FONT-SIZE: 9pt"><font color="#551A8B">赵氏曰：“人能耻己之无所耻，是能改行从善之人，终身无复有耻辱之累矣。”</font></font></p>
            <p>　　孟子曰：“耻之于人大矣。<font style="FONT-SIZE: 9pt"><font color="#551A8B">耻者，吾所固有羞恶之心也。存之则进于圣贤，失之则入于禽兽，故所系为甚大。</font></font>为机变之巧者，无所用耻焉。<font style="FONT-SIZE: 9pt"><font color="#551A8B">为机械变诈之巧者，所为之事皆人所深耻，而彼方且自以为得计，故无所用其愧耻之心也。</font></font>不耻不若人，何若人有？”<font style="FONT-SIZE: 9pt"><font color="#551A8B">但无耻一事不如人，则事事不如人矣。或曰：“不耻其不如人，则何能有如人之事。”其义亦通。或问：“人有耻不能之心如何？”程子曰：“耻其不能而为之可也，耻其不能而掩藏之不可也。”</font></font></p>
            <p>　　孟子曰：“古之贤王好善而忘势，古之贤士何独不然？乐其道而忘人之势。故王公不致敬尽礼，则不得亟见之。见且由不得亟，而况得而臣之乎？”<font style="FONT-SIZE: 9pt"><font color="#551A8B">好，去声。乐，音洛。亟，去吏反。言君当屈己以下贤，士不枉道而求利。二者势若相反，而实则相成，盖亦各尽其道而已。</font></font></p>
            <p>　　孟子谓宋句践曰：“子好游乎？吾语子游。<font style="FONT-SIZE: 9pt"><font color="#551A8B">句，音钩。好、语，皆去声。宋，姓。句践，名。游，游说也。</font></font>人知之，亦嚣嚣；人不知，亦嚣嚣。”<font style="FONT-SIZE: 9pt"><font color="#551A8B">赵氏曰：“嚣嚣，自得无欲之貌。”</font></font>曰：“何如斯可以嚣嚣矣？”曰：“尊德乐义，则可以嚣嚣矣。<font style="FONT-SIZE: 9pt"><font color="#551A8B">乐，音洛。德，谓所得之善。尊之，则有以自重，而不慕乎人爵之荣。义，谓所守之正。乐之，则有以自安，而不殉乎外物之诱矣。</font></font>故士穷不失义，达不离道。<font style="FONT-SIZE: 9pt"><font color="#551A8B">离，力智反。言不以贫贱而移，不以富贵而淫，此尊德乐义见于行事之实也。</font></font>穷不失义，故士得己焉；达不离道，故民不失望焉。<font style="FONT-SIZE: 9pt"><font color="#551A8B">得己，言不失己也。民不失望，言人素望其兴道致治，而今果如所望也。</font></font>古之人，得志，泽加于民；不得志，修身见于世。穷则独善其身，达则兼善天下。”<font style="FONT-SIZE: 9pt"><font color="#551A8B">见，音现。见，谓名实之显著也。此又言士得己、民不失望之实。此章言内重而外轻，则无往而不善。</font></font></p>
            <p>　　孟子曰：“待文王而后兴者，凡民也。若夫豪杰之士，虽无文王犹兴。”<font style="FONT-SIZE: 9pt"><font color="#551A8B">夫，音扶。兴者，感动奋发之意。凡民，庸常之人也。豪杰，有过人之才智者也。盖降衷秉彝，人所同得，惟上智之资无物欲之蔽，为能无待于教，而自能感发以有为也。</font></font></p>
            <p>　　孟子曰：“附之以韩魏之家，如其自视K然，则过人远矣。”<font style="FONT-SIZE: 9pt"><font color="#551A8B">K，音坎。附，益也。韩魏，晋卿富家也。K然，不自满之意。尹氏曰：“言有过人之识，则不以富贵为事。”</font></font><br>
              &nbsp;&nbsp;&nbsp; 孟子曰：“以佚道使民，虽劳不怨；以生道杀民，虽死不怨杀者。”<font style="FONT-SIZE: 9pt"><font color="#551A8B">程子曰：“以佚道使民，谓本欲佚之也，播谷乘屋之类是也。以生道杀民，谓本欲生之也，除害去恶之类是也。盖不得已而为其所当为，则虽蛎裰欲而民不怨，其不然者反是。”</font></font></p>
            <p>　　孟子曰：“霸者之民，O虞如也；王者之民，如也。<font style="FONT-SIZE: 9pt"><font color="#551A8B">，胡老反。O虞，与欢娱同。，广大自得之貌。程子曰：“O虞，有所造为而然，岂能久也？耕田凿井，帝力何有于我？如天之自然，乃王者之政。”杨氏曰：“所以致人O虞，必有违道干誉之事；若王者则如天，亦不令人喜，亦不令人怒。”</font></font>杀之而不怨，利之而不庸，民日迁善而不知为之者。<font style="FONT-SIZE: 9pt"><font color="#551A8B">此所谓如也。庸，功也。丰氏曰：“因民之所恶而去之，非有心于杀之也，何怨之有？因民之所利而利之，非有心于利之也，何庸之有？辅其性之自然，使自得之，故民日迁善而不知谁之所为也。”</font></font>夫君子所过者化，所存者神，上下与天地同流，岂曰小补之哉？”<font style="FONT-SIZE: 9pt"><font color="#551A8B">夫，音扶。君子，圣人之通称也。所过者化，身所经历之处，即人无不化，如舜之耕历山而田者逊畔，陶河滨而器不苦窳也。所存者神，心所存主处便神妙不测，如孔子之立斯立、道斯行、绥斯来、动斯和，莫知其所以然而然也。是其德业之盛，乃与天地之化同运并行，</font></font><font style="FONT-SIZE: 9pt"><font color="#551A8B">举一世而甄陶之，非如霸者但小小补塞其罅漏而已。此则王道之所以为大，而学者所当尽心也。</font></font></p>
            <p>　　孟子曰：“仁言，不如仁声之入人深也。<font style="FONT-SIZE: 9pt"><font color="#551A8B">程子曰：“仁言，谓以仁厚之言加于民。仁声，谓仁闻，谓有仁之实而为众所称道者也。此尤见仁德之昭著，故其感人尤深也。”</font></font>善政，不如善教之得民也。<font style="FONT-SIZE: 9pt"><font color="#551A8B">政，谓法度禁令，所以制其外也。教，谓道德齐礼，所以格其心也。</font></font>善政民畏之，善教民爱之；善政得民财，善教得民心。”<font style="FONT-SIZE: 9pt"><font color="#551A8B">得民财者，百姓足而君无不足也；得民心者，不遗其亲，不后其君也。</font></font></p>
            <p>　　孟子曰：“人之所不学而能者，其良能也；所不虑而知者，其良知也。<font style="FONT-SIZE: 9pt"><font color="#551A8B">良者，本然之善也。程子曰：“良知良能，皆无所由；乃出于天，不系于人。”</font></font>孩提之童，无不知爱其亲者；及其长也，无不知敬其兄也。<font style="FONT-SIZE: 9pt"><font color="#551A8B">长，上声，下同。孩提，二三岁之闲，知孩笑、可提抱者也。爱亲敬长，所谓良知良能者也。</font></font>亲亲，仁也；敬长，义也。无他，达之天下也。”<font style="FONT-SIZE: 9pt"><font color="#551A8B">言亲亲敬长，虽一人之私，然达之天下无不同者，所以为仁义也。</font></font></p>
            <p>　　孟子曰：“舜之居深山之中，与木石居，与鹿豕游，其所以异于深山之野人者几希。及其闻一善言，见一善行，若决江河，沛然莫之能御也。”<font style="FONT-SIZE: 9pt"><font color="#551A8B">行，去声。居深山，谓耕历山时也。盖圣人之心，至虚至明，浑然之中，万理毕具。一有感触，则其应甚速，而无所不通，非孟子造道之深，不能形容至此也。</font></font></p>
            <p>　　孟子曰：“无为其所不为，无欲其所不欲，如此而已矣。”<font style="FONT-SIZE: 9pt"><font color="#551A8B">李氏曰：“有所不为不欲，人皆有是心也。至于私意一萌，而不能以礼义制之，则为所不为、欲所不欲者多矣。能反是心，则所谓扩充其羞恶之心者，而义不可胜用矣，故曰如此而已矣。”</font></font></p>
            <p>　　孟子曰：“人之有德慧术知者，恒存乎M疾。<font style="FONT-SIZE: 9pt"><font color="#551A8B">知，去声。M，丑刃反。德慧者，德之慧。术知者，</font></font><font style="FONT-SIZE: 9pt"><font color="#551A8B">术之知。M疾，犹灾患也。言人必有M疾，则能动心忍性，增益其所不能也。</font></font>独孤臣孽子，其操心也危，其虑患也深，故达。”<font style="FONT-SIZE: 9pt"><font color="#551A8B">孤臣，远臣；孽子，庶子，皆不得于君亲，而常有M疾者也。达，谓达于事理，即所谓德慧术知也。</font></font></p>
            <p>　　孟子曰：“有事君人者，事是君则为容悦者也。<font style="FONT-SIZE: 9pt"><font color="#551A8B">阿殉以为容，逢迎以为悦，此鄙夫之事、妾妇之道也。</font></font>有安社稷臣者，以安社稷为悦者也。<font style="FONT-SIZE: 9pt"><font color="#551A8B">言大臣之计安社稷，如小人之务悦其君，眷眷于此而不忘也。</font></font>有天民者，达可行于天下而后行之者也。<font style="FONT-SIZE: 9pt"><font color="#551A8B">民者，无位之称。以其全尽天理，乃天之民，故谓之天民。必其道可行于天下，然后行之；不然，则宁没世不见知而不悔，不肯小用其道以殉于人也。张子曰：“必功覆斯民然后出，如伊吕之徒。”</font></font>有大人者，正己而物正者也。”<font style="FONT-SIZE: 9pt"><font color="#551A8B">大人，德盛而上下化之，所谓“见龙在田，天下文明”者。此章言人品不同，略有四等。容悦佞臣不足言。安社稷则忠矣，然犹一国之士也。天民则非一国之士矣，然犹有意也。无意无必，惟其所在而物无不化，惟圣者能之。</font></font></p>
            <p>　　孟子曰：“君子有三乐，而王天下不与存焉。<font style="FONT-SIZE: 9pt"><font color="#551A8B">乐，音洛。王、与，皆去声，下并同。</font></font>父母俱存，兄弟无故，一乐也。<font style="FONT-SIZE: 9pt"><font color="#551A8B">此人所深愿而不可必得者，今既得之，其乐可知。</font></font>仰不愧于天，俯不怍于人，二乐也。<font style="FONT-SIZE: 9pt"><font color="#551A8B">程子曰：“人能克己，则仰不愧，俯不怍，心广体胖，其乐可知，有息则馁矣。”</font></font>得天下英才而教育之，三乐也。<font style="FONT-SIZE: 9pt"><font color="#551A8B">尽得一世明睿之才，而以所乐乎己者教而养之，则斯道之传得之者众，而天下后世将无不被其泽矣。圣人之心所愿欲者，莫大于此，今既得之，其乐为何如哉？</font></font>君子有三乐，而王天下不与存焉。”<font style="FONT-SIZE: 9pt"><font color="#551A8B">林氏曰：“此三乐者，一系于天，一系于人。其可以自致者，惟不愧不怍而已，学者可不勉哉？”</font></font></p>
            <p>　　孟子曰：“广土众民，君子欲之，所乐不存焉。<font style="FONT-SIZE: 9pt"><font color="#551A8B">乐，音洛，下同。地辟民聚，泽可远施，故君子欲之，</font></font><font style="FONT-SIZE: 9pt"><font color="#551A8B">然未足以为乐也。</font></font>中天下而立，定四海之民，君子乐之，所性不存焉。<font style="FONT-SIZE: 9pt"><font color="#551A8B">其道大行，无一夫不被其泽，故君子乐之，然其所得于天者则不在是也。</font></font>君子所性，虽大行不加焉，虽穷居不损焉，分定故也。<font style="FONT-SIZE: 9pt"><font color="#551A8B">分，去声。分者，所得于天之全体，故不以穷达而有异。</font></font>君子所性，仁义礼智根于心。其生色也，B然见于面，盎于背，施于四体，四体不言而喻。”<font style="FONT-SIZE: 9pt"><font color="#551A8B">B，音粹。见，音现。盎，乌浪反。上言所性之分，与所欲所乐不同，此乃言其蕴也。仁义礼智，性之四德也。根，本也。生，发见也。B然，清和润泽之貌。盎，丰厚盈溢之意。施于四体，谓见于动作威仪之闲也。喻，晓也。四体不言而喻，言四体不待吾言，而自能晓吾意也。盖气禀清明，无物欲之累，则性之四德根本于心，其积之盛，则发而着见于外者，不待言而无不顺也。程子曰：“B面盎背，皆积盛致然。四体不言而喻，惟有德者能之。”此章言君子固欲其道之大行，然其所得于天者，则不以是而有所加损也。</font></font></p>
            <p>　　孟子曰：“伯夷辟纣，居北海之滨，闻文王作兴，曰：‘盍归乎来！吾闻西伯善养老者。’太公辟纣，居东海之滨，闻文王作兴，曰：‘盍归乎来！吾闻西伯善养老者。’天下有善养老，则仁人以为己归矣。<font style="FONT-SIZE: 9pt"><font color="#551A8B">辟，去声，下同。大，他盖反。己归，谓己之所归。余见前篇。</font></font>五亩之宅，树墙下以桑，匹妇蚕之，则老者足以衣帛矣。五母鸡，二母彘，无失其时，老者足以无失肉矣。百亩之田，匹夫耕之，八口之家足以无饥矣。<font style="FONT-SIZE: 9pt"><font color="#551A8B">衣，去声。此文王之政也。一家养母鸡五，母彘二也。余见前篇。</font></font>所谓西伯善养老者，制其田里，教之树畜，导其妻子，使养其老。五十非帛不暖，七十非肉不饱。不暖不饱，谓之冻馁。文王之民，无冻馁之老者，此之谓也。”<font style="FONT-SIZE: 9pt"><font color="#551A8B">田，谓百亩之田。里，谓五亩之宅。树，谓耕桑。畜，谓鸡彘也。赵氏曰：“善养老者，教导之使可以养其老耳，非家赐而人益之也。”</font></font></p>
            <p>　　孟子曰：“易其田畴，薄其税敛，民可使富也。<font style="FONT-SIZE: 9pt"><font color="#551A8B">易、敛，皆去声。易，治也。畴，耕治之田也。</font></font>食之以时，用之以礼，财不可胜用也。<font style="FONT-SIZE: 9pt"><font color="#551A8B">胜，音升。教民节俭，则财用足也。</font></font>民非水火不生活，昏暮叩人之门户，求水火，无弗与者，至足矣。圣人治天下，使有菽粟如水火。菽粟如水火，而民焉有不仁者乎？”<font style="FONT-SIZE: 9pt"><font color="#551A8B">焉，于虔反。水火，民之所急，宜其爱之而反不爱者，多故也。尹氏曰：“言礼义生于富足，民无常产，则无常心矣。”</font></font></p>
            <p>　　孟子曰：“孔子登东山而小鲁，登太山而小天下。故观于海者难为水，游于圣人之门者难为言。<font style="FONT-SIZE: 9pt"><font color="#551A8B">此言圣人之道大也。东山，盖鲁城东之高山，而太山则又高矣。此言所处益高，则其视下益小；所见既大，则其小者不足观也。难为水，难为言，犹仁不可为众之意。</font></font>观水有术，必观其澜。日月有明，容光必照焉。<font style="FONT-SIZE: 9pt"><font color="#551A8B">此言道之有本也。澜，水之湍急处也。明者，光之体；光者，明之用也。观水之澜，则知其源之有本矣；观日月于容光之隙无不照，则知其明之有本矣。</font></font>流水之为物也，不盈科不行；君子之志于道也，不成章不达。”<font style="FONT-SIZE: 9pt"><font color="#551A8B">言学当以渐，乃能至也。成章，所积者厚，而文章外见也。达者，足于此而通于彼也。此章言圣人之道大而有本，学之者必以其渐，乃能至也。</font></font></p>
            <p>　　孟子曰：“鸡鸣而起，孳孳为善者，舜之徒也。<font style="FONT-SIZE: 9pt"><font color="#551A8B">孳孳，勤勉之意。言虽未至于圣人，亦是圣人之徒也。</font></font>鸡鸣而起，孳孳为利者，跖之徒也。<font style="FONT-SIZE: 9pt"><font color="#551A8B">跖，盗跖也。</font></font>欲知舜与跖之分，无他，利与善之闲也。”<font style="FONT-SIZE: 9pt"><font color="#551A8B">程子曰：“言闲者，谓相去不远，所争毫末耳。善与利，公私而已矣。u出于善，便以利言也。”杨氏曰：“舜跖之相去远矣，而其分，乃在利善之闲而已，是岂可以不谨？然讲之不熟，见之不明，未有不以利为义者，又学者所当深察也。”或问：</font></font><font style="FONT-SIZE: 9pt"><font color="#551A8B">“鸡鸣而起，若未接物，如何为善？”程子曰：“只主于敬，便是为善。”</font></font></p>
            <p>　　孟子曰：“杨子取为我，拔一毛而利天下，不为也。<font style="FONT-SIZE: 9pt"><font color="#551A8B">为我之为，去声。杨子，名朱。取者，仅足之意。取为我者，仅足于为我而已，不及为人也。列子称其言曰，“伯成子高不以一毫利物”，是也。</font></font>墨子兼爱，摩顶放踵利天下，为之。<font style="FONT-SIZE: 9pt"><font color="#551A8B">放，上声。墨子，名翟。兼爱，无所不爱也。摩顶，摩突其顶也。放，至也。</font></font>子莫执中，执中为近之，执中无权，犹执一也。<font style="FONT-SIZE: 9pt"><font color="#551A8B">子莫，鲁之贤人也。知杨墨之失中也，故度于二者之闲而执其中。近，近道也。权，称锤也，所以称物之轻重而取中也。执中而无权，则胶于一定之中而不知变，是亦执一而已矣。程子曰：“中字最难识，须是默识心通。且试言一厅，则中央为中；一家，则厅非中而堂为中；一国，则堂非中而国之中为中，推此类可见矣。”又曰：“中不可执也，识得则事事物物皆有自然之中，不待安排，安排着则不中矣。”</font></font>所恶执一者，为其贼道也，举一而废百也。”<font style="FONT-SIZE: 9pt"><font color="#551A8B">恶、为，皆去声。贼，害也。为我害仁，兼爱害义，执中者害于时中，皆举一而废百者也。此章言道之所贵者中，中之所贵者权。杨氏曰：“禹稷三过其门而不入，苟不当其可，则与墨子无异。颜子在陋巷，不改其乐，苟不当其可，则与杨氏无异。子莫执为我兼爱之中而无权，乡邻有斗而不知闭户，同室有斗而不知救之，是亦犹执一耳，故孟子以为贼道。禹、稷、颜回，易地则皆然，以其有权也；不然，则是亦杨墨而已矣。</font></font></p>
            <p>　　孟子曰：“饥者甘食，渴者甘饮，是未得饮食之正也，饥渴害之也。岂惟口腹有饥渴之害？人心亦皆有害。<font style="FONT-SIZE: 9pt"><font color="#551A8B">口腹为饥渴所害，故于饮食不暇择，而失其正味；人心为贫贱所害，故于富贵不暇择，而失其正理。</font></font>人能无以饥渴之害为心害，则不及人不为忧矣。”<font style="FONT-SIZE: 9pt"><font color="#551A8B">人能不以贫贱之故而动其心，则过人远矣。</font></font></p>
            <p>　　孟子曰：“柳下惠不以三公易其介。”<font style="FONT-SIZE: 9pt"><font color="#551A8B">介，有分辨之意。柳下惠进不隐贤，必以其道，遗佚不怨，i穷不</font></font><font style="FONT-SIZE: 9pt"><font color="#551A8B">悯，直道事人，至于三黜，是其介也。此章言柳下惠和而不流，与孔子论夷齐不念旧恶意正相类，皆圣贤微显阐幽之意也。</font></font></p>
            <p>　　孟子曰：“有为者辟若掘井，掘井九轫而不及泉，犹为弃井也。”<font style="FONT-SIZE: 9pt"><font color="#551A8B">辟，读作譬。轫，音刃，与仞同。八尺为仞。言凿井虽深，然未及泉而止，犹为自弃其井也。吕侍讲曰：“仁不如尧，孝不如舜，学不如孔子，终未入于圣人之域，终未至于天道，未免为半涂而废、自弃前功也。”</font></font><br>
              &nbsp;&nbsp;&nbsp; 孟子曰：“尧舜，性之也；汤武，身之也；五霸，假之也。<font style="FONT-SIZE: 9pt"><font color="#551A8B">尧舜天性浑全，不假修习。汤武修身体道，以复其性。五霸则假借仁义之名，以求济其贪欲之私耳。</font></font>久假而不归，恶知其非有也。”<font style="FONT-SIZE: 9pt"><font color="#551A8B">恶，平声。归，还也。有，实有也。言窃其名以终身，而不自知其非真有。或曰：“盖叹世人莫觉其伪者。”亦通。旧说，久假不归，即为真有，则误矣。尹氏曰：“性之者，与道一也；身之者，履之也，及其成功则一也。五霸则假之而已，是以功烈如彼其卑也。”</font></font></p>
            <p>　　公孙丑曰：“伊尹曰：‘予不狎于不顺。’放太甲于桐，民大悦。太甲贤。又反之，民大悦。<font style="FONT-SIZE: 9pt"><font color="#551A8B">子不狎于不顺，太甲篇文。狎，习见也。不顺，言太甲所为，不顺义理也。余见前篇。</font></font>贤者之为人臣也，其君不贤，则固可放与？”<font style="FONT-SIZE: 9pt"><font color="#551A8B">与，平声。</font></font>孟子曰：“有伊尹之志，则可；无伊尹之志，则篡也。”<font style="FONT-SIZE: 9pt"><font color="#551A8B">伊尹之志，公天下以为心而无一毫之私者也。</font></font></p>
            <p>　　公孙丑曰：“诗曰‘不素餐兮’，君子之不耕而食，何也？”孟子曰：“君子居是国也，其君用之，则安富尊荣；其子弟从之，则孝弟忠信。‘不素餐兮’，孰大于是？”<font style="FONT-SIZE: 9pt"><font color="#551A8B">餐，七丹反。诗魏国风</font></font><font style="FONT-SIZE: 9pt"><font color="#551A8B">伐檀之篇。素，空也。无功而食禄，谓之素餐，此与告陈相、彭更之意同。</font></font></p>
            <p>　　王子垫问曰：“士何事？”<font style="FONT-SIZE: 9pt"><font color="#551A8B">垫，丁念反。垫，齐王之子也。上则公卿大夫，下则农工商贾，皆有所事；而士居其闲，独无所事，故王子问之也。</font></font>孟子曰：“尚志。”<font style="FONT-SIZE: 9pt"><font color="#551A8B">尚，高尚也。志者，心之所之也。士既未得行公、卿、大夫之道，又不当为农、工、商、贾之业，则高尚其志而已。</font></font>曰：“何谓尚志？”曰：“仁义而已矣。杀一无罪，非仁也；非其有而取之，非义也。居恶在？仁是也；路恶在？义是也。居仁由义，大人之事备矣。”<font style="FONT-SIZE: 9pt"><font color="#551A8B">恶，平声。非仁非义之事，虽小不为；而所居所由，无不在于仁义，此士所以尚其志也。大人，谓公、卿、大夫。言士虽未得大人之位，而其志如此，则大人之事体用已全。若小人之事，则固非所当为也。</font></font><br>
              &nbsp;&nbsp;&nbsp; 孟子曰：“仲子，不义与之齐国而弗受，人皆信之，是舍箪食豆羹之义也。人莫大焉亡亲戚、君臣、上下。以其小者信其大者，奚可哉？”<font style="FONT-SIZE: 9pt"><font color="#551A8B">舍，音舍。食，音嗣。仲子，陈仲子也。言仲子设若非义而与之齐国，必不肯受。齐人皆信其贤，然此但小廉耳。其辟兄离母，不食君禄，无人道之大伦，罪莫大焉。岂可以小廉信其大节，而遂以为贤哉？</font></font></p>
            <p>　　桃应问曰：“舜为天子，皋陶为士，瞽瞍杀人，则如之何？”<font style="FONT-SIZE: 9pt"><font color="#551A8B">桃应，孟子弟子也。其意以为舜虽爱父，而不可以私害公；皋陶虽执法，而不可以刑天子之父。故设此问，以观圣贤用心之所极，非以为真有此事也。</font></font>孟子曰：“执之而已矣。”<font style="FONT-SIZE: 9pt"><font color="#551A8B">言皋陶之心，知有法而已，不知有天子之父也。</font></font>“然则舜不禁与？”<font style="FONT-SIZE: 9pt"><font color="#551A8B">与，平声。桃应问也。</font></font>曰：“夫舜恶得而禁之？夫有所受之也。”<font style="FONT-SIZE: 9pt"><font color="#551A8B">夫，音扶。恶，平声。言皋陶之法，有所传受，非所敢私，虽天子之命亦不得而废之也。</font></font>“然则舜如之何？”<font style="FONT-SIZE: 9pt"><font color="#551A8B">桃应问也。</font></font>曰：“舜视弃天下，犹弃敝也。窃负而逃，遵海滨而处，终身欣然，乐而忘天下。”<font style="FONT-SIZE: 9pt"><font color="#551A8B">，音徙。欣，与欣同。乐，音洛。，草履也。遵，循也。言舜之心。知有父而已，不知有天下也。孟子尝言舜视天下犹草芥，而惟顺于父母可以解忧，与此意互相发。此章言为士者，但知有法，而不知天子父之为尊；为子者，但知有父，而不知天下之为大。盖其所以为心者，莫非天理之极，人伦之至。学者察此而有得焉，则不待较计论量，而天下无难处之事矣。</font></font></p>
            <p>　　孟子自范之齐，望见齐王之子。喟然叹曰：“居移气，养移体，大哉居乎！夫非尽人之子与？”<font style="FONT-SIZE: 9pt"><font color="#551A8B">夫，音扶。与，平声。范，齐邑。居，谓所处之位。养，奉养也。言人之居处，所系甚大，王子亦人子耳，特以所居不同，故所养不同而其气体有异也。</font></font>孟子曰：<font style="FONT-SIZE: 9pt"><font color="#551A8B">张邹皆云羡文也。</font></font>“王子宫室、车马、衣服多与人同，而王子若彼者，其居使之然也；况居天下之广居者乎？<font style="FONT-SIZE: 9pt"><font color="#551A8B">广居，见前篇。尹氏曰：“B然见于面，盎于背，居天下之广居者然也。”</font></font>鲁君之宋，呼于垤泽之门。守者曰：‘此非吾君也，何其声之似我君也？’此无他，居相似也。”<font style="FONT-SIZE: 9pt"><font color="#551A8B">呼，去声。垤泽，宋城门名也。孟子又引此事为证。</font></font></p>
            <p>　　孟子曰：“食而弗爱，豕交之也；爱而不敬，兽畜之也。<font style="FONT-SIZE: 9pt"><font color="#551A8B">食，音嗣。畜，许六反。交，接也。畜，养也。兽，谓犬马之属。</font></font>恭敬者，币之未将者也。<font style="FONT-SIZE: 9pt"><font color="#551A8B">将，犹奉也。诗曰：“承筐是将。”程子曰：“恭敬虽因威仪币帛而后发见，然币之未将时，已有此恭敬之心，非因币帛而后有也。”</font></font>恭敬而无实，君子不可虚拘。”<font style="FONT-SIZE: 9pt"><font color="#551A8B">此言当时诸侯之待贤者，特以币帛为恭敬，而无其实也。拘，留也。</font></font></p>
            <p>　　孟子曰：“形色，天性也；惟圣人，然后可以践形。”<font style="FONT-SIZE: 9pt"><font color="#551A8B">人之有形有色，无不各有自然之理，所谓天性也。践，如践言之践。盖众人有是形，而不能尽其理，故无以践其形；惟圣人有是形，而又能尽其理，然后可以践其形而无歉</font></font><font style="FONT-SIZE: 9pt"><font color="#551A8B">也。程子曰：“此言圣人尽得人道而能充其形也。盖人得天地之正气而生，与万物不同。既为人，须尽得人理，然后称其名。众人有之而不知，贤人践之而未尽，能充其形，惟圣人也。”杨氏曰：“天生A民，有物有则。物者，形色也。则者，性也。各尽其则，则可以践形矣。”</font></font><br>
              &nbsp;&nbsp;&nbsp; 齐宣王欲短丧。公孙丑曰：“为期之丧，犹愈于已乎？”<font style="FONT-SIZE: 9pt"><font color="#551A8B">已，犹止也。</font></font>孟子曰：“是犹或G其兄之臂，子谓之姑徐徐云尔，亦教之孝弟而已矣。”<font style="FONT-SIZE: 9pt"><font color="#551A8B">G，之忍反。G，戾也。教之以孝弟之道，则彼当自知兄之不可戾，而丧之不可短矣。孔子曰：“子生三年，然后免于父母之怀，予也有三年之爱于其父母乎？”所谓教之以孝弟者如此。盖示之以至情之不能已者，非强之也。</font></font>王子有其母死者，其傅为之请数月之丧。公孙丑曰：“若此者，何如也？”<font style="FONT-SIZE: 9pt"><font color="#551A8B">为，去声。陈氏曰：“王子所生之母死，厌于嫡母而不敢终丧。其傅为请于王，欲使得行数月之丧也。时又适有此事，丑问如此者，是非何如？”按仪礼：“公子为其母练冠、麻衣、X缘，既葬除之。”疑当时此礼已废，或既葬而未忍即除，故请之也。</font></font>曰：“是欲终之而不可得也。虽加一日愈于已，谓夫莫之禁而弗为者也。<font style="FONT-SIZE: 9pt"><font color="#551A8B">夫，音扶。言王子欲终丧而不可得，其傅为请，虽止得加一日，犹胜不加。我前所讥，乃谓夫莫之禁而自不为者耳。此章言三年通丧，天经地义，不容私意有所短长。示之至情，则不肖者有以企而及之矣。</font></font></p>
            <p>　　孟子曰：“君子之所以教者五：<font style="FONT-SIZE: 9pt"><font color="#551A8B">下文五者，盖因人品高下，或相去远近先后之不同。</font></font>有如时雨化之者，<font style="FONT-SIZE: 9pt"><font color="#551A8B">时雨，及时之雨也。草木之生，播种封植，人力已至而未能自化，所少者，雨露之滋耳。及此时而雨之，则其化速矣。教人之妙，亦犹是也，若孔子之于颜曾是已。</font></font>有成德者，有达财者，<font style="FONT-SIZE: 9pt"><font color="#551A8B">财，与材同。此各因其所长而教之者也。成德，如孔子之于冉闵；达财，如孔子之于由赐。</font></font>有答问者，<font style="FONT-SIZE: 9pt"><font color="#551A8B">就所问而答之，若孔孟之于樊迟、万章也。</font></font>有私淑艾者。<font style="FONT-SIZE: 9pt"><font color="#551A8B">艾，音V。私，窃也。淑，善也。艾，治也。人或不能及门受业，但闻君子之道于人，而窃以善治其身，是亦君子教诲之所及，若孔孟之于陈亢、夷之是也。孟子亦曰：“予未得为孔子徒也，予私淑诸人也。”</font></font>此五者，君子之所以教也。”<font style="FONT-SIZE: 9pt"><font color="#551A8B">圣贤施教，各因其材，小以成小，大以成大，无弃人也。</font></font></p>
            <p>　　公孙丑曰：“道则高矣，美矣，宜若登天然，似不可及也。何不使彼为可几及而日孳孳也？”<font style="FONT-SIZE: 9pt"><font color="#551A8B">几，音机。</font></font></p>
            <p>　　孟子曰：“大匠不为拙工改废绳墨，羿不为拙射变其彀率。<font style="FONT-SIZE: 9pt"><font color="#551A8B">为，去声。彀，古候反。率，音律。彀率，弯弓之限也。言教人者，皆有不可易之法，不容自贬以殉学者之不能也。</font></font>君子引而不发，跃如也。中道而立，能者从之。”<font style="FONT-SIZE: 9pt"><font color="#551A8B">引，引弓也。发，发矢也。跃如，如踊跃而出也。因上文彀率，而言君子教人，但授以学之之法，而不告以得之之妙，如射者之引弓而不发矢，然其所不告者，已如踊跃而见于前矣。中者，无过不及之谓。中道而立，言其非难非易。能者从之，言学者当自勉也。此章言道有定体，教有成法；卑不可抗，高不可贬；语不能显，默不能藏。</font></font></p>
            <p>　　孟子曰：“天下有道，以道殉身；天下无道，以身殉道。<font style="FONT-SIZE: 9pt"><font color="#551A8B">殉，如殉葬之殉，以死随物之名也。身出则道在必行，道屈则身在必退，以死相从而不离也。</font></font>未闻以道殉乎人者也。”<font style="FONT-SIZE: 9pt"><font color="#551A8B">以道从人，妾妇之道。</font></font></p>
            <p>　　公都子曰：“滕更之在门也，若在所礼。而不答，何也？”<font style="FONT-SIZE: 9pt"><font color="#551A8B">更，平声。赵氏曰：“滕更，滕君之弟，来学者也。”</font></font>孟子曰：“挟贵而问，挟贤而问，挟长而问，挟有勋劳而问，挟故而问，皆所不答也。滕更有二焉。”<font style="FONT-SIZE: 9pt"><font color="#551A8B">长，上声。赵氏曰：“二，谓挟贵、挟贤也。”尹氏曰：“有所挟，则受道之心不专，所以不答也。”此言</font></font><font style="FONT-SIZE: 9pt"><font color="#551A8B">君子虽诲人不倦，又恶夫意之不诚者。</font></font></p>
            <p>　　孟子曰：“于不可已而已者，无所不已；于所厚者薄，无所不薄也。<font style="FONT-SIZE: 9pt"><font color="#551A8B">已，止也。不可止，谓所不得不为者也。所厚，所当厚者也。此言不及者之弊。</font></font>其进锐者，其退速。”<font style="FONT-SIZE: 9pt"><font color="#551A8B">进锐者，用心太过，其气易衰，故退速。三者之弊，理势必然，虽过不及之不同，然卒同归于废弛。</font></font></p>
            <p> &nbsp;&nbsp;&nbsp; 　　孟子曰：“君子之于物也，爱之而弗仁；于民也，仁之而弗亲。亲亲而仁民，仁民而爱物。”<font style="FONT-SIZE: 9pt"><font color="#551A8B">物，谓禽兽草木。爱，谓取之有时，用之有节。程子曰：“仁，推己及人，如老吾老以及人之老，于民则可，于物则不可。统而言之则皆仁，分而言之则有序。”杨氏曰：“其分不同，故所施不能无差等，所谓理一而分殊者也。”尹氏曰：“何以有是差等？一本故也，无伪也。”</font></font><br>
              &nbsp;&nbsp;&nbsp; 孟子曰：“知者无不知也，当务之为急；仁者无不爱也，急亲贤之为务。尧舜之知而不遍物，急先务也；尧舜之仁不遍爱人，急亲贤也。<font style="FONT-SIZE: 9pt"><font color="#551A8B">知者之知，并去声。知者固无不知，然常以所当务者为急，则事无不治，而其为知也大矣；仁者固无不爱，然常急于亲贤，则恩无不洽，而其为仁也博矣。</font></font>不能三年之丧，而缌小功之察；放饭流f，而问无齿决，是之谓不知务。”<font style="FONT-SIZE: 9pt"><font color="#551A8B">饭，扶晚反。f，昌悦反。三年之丧，服之重者也。缌麻三月，小功五月，服之轻者也。察，致详也。放饭，大饭。流f，长f，不敬之大者也。齿决，啮断干肉，不敬之小者也。问，讲求之意。此章言君子之于道，识其全体，则心不狭；知所先后，则事有序。丰氏曰：“智不急于先务，虽遍知人之所知、遍能人之所能，徒弊精神，而无益于天下之治矣。仁不急于亲贤，虽有仁民爱物之心，小人在位，无由下达，聪明日蔽于上，而恶政日加于下，此孟子所谓不知务也。</font></font></p>
            </td>
        </tr>
      </table>
      <br>
      <table width="463" border="0" cellspacing="0" cellpadding="0" align="center">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='13.htm'>上一卷</a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='15.htm'>下一卷</a></div>
                </td>
              </tr>
            </table>
            <p align=center>□ 作者：孟子及其弟子 
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
  </tr>
</table>
</body>
</html>

