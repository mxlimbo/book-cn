<html>
<head>
<title>卷十　万章章句下</title>
<meta http-equiv="Content-Type" content="text/html; charset=gb2312">
<link rel="stylesheet" href="all.css">
</head>
<body leftmargin="0" background="bodybg.jpg" topmargin="0" marginwidth="0" marginheight="0">
<table width="776" border="0" cellspacing="0" cellpadding="0" align="center" background="topbg.gif">
  <tr> 
    <td width="165"><img width="165" height="46" border="0" src="top1.gif"></td>
    <td align="right"><img src="top2.gif" width="38" height="46" border="0"></td>
  </tr>
</table>
<table border="0" cellpadding="0" cellspacing="0" width="776" align="center" background="tablebg.gif">
  <tr valign="middle"> 
    <td height="104" width="78"> 
      <p align="center" class="h"><img src="top3.gif" width="78" height="104"></p>
    </td>
    <td align="center" height="104" background="top3bg.gif" class="h">卷十　万章章句下</td>
  </tr>
</table>
<table border="0" cellpadding="0" cellspacing="0" width="776" align="center" background="tablebg.gif">
  <tr valign="top"> 
    <td width="80"> 
      <p>&nbsp;</p>
      <table border="0" cellpadding="0" cellspacing="0" width="80">
        <tr valign="top"> 
          <td width="6"></td>
          <td width="24"><a href="content.htm"><img src="return.gif" width="24" height="71" border="0"></a></td>
          <td width="24"><a href="10.htm"><img src="last.gif" width="24" height="71" border="0"></a></td>
          <td width="24"><a href="12.htm"><img src="next.gif" width="24" height="71" border="0"></a></td>
        </tr>
      </table>
    </td>
    <td align="center" colspan="2"> 
      <table width="580" border="0" cellspacing="0" cellpadding="0" align="center">
        <tr> 
          <td> 
            <p>　　孟子曰：“伯夷，目不视恶色，耳不听恶声。非其君不事，非其民不使。治则进，乱则退。横政之所出，横民之所止，不忍居也。思与乡人处，如以朝衣朝冠坐于涂炭也。当纣之时，居北海之滨，以待天下之清也。故闻伯夷之风者，顽夫廉，懦夫有立志。<font style="FONT-SIZE: 9pt"><font color="#551A8B">治，去声，下同。横，去声。朝，音潮。横，谓不循法度。顽者，无知觉。廉者，有分辨。懦，柔弱也。余并见前篇。</font></font>伊尹曰：‘何事非君？何使非民？’治亦进，乱亦进。曰：‘天之生斯民也，使先知觉后知，使先觉觉后觉。予，天民之先觉者也；予将以此道觉此民也。’思天下之民匹夫匹妇有不与被尧舜之泽者，若己推而内之沟中，其自任以天下之重也。<font style="FONT-SIZE: 9pt"><font color="#551A8B">与，音预。何事非君，言所事即君。何使非民，言所使即民。无不可事之君，无不可使之民也。余见前篇。</font></font>柳下惠，不羞污君，不辞小官。进不隐贤，必以其道。遗佚而不怨，i穷而不悯。与乡人处，由由然不忍去也。‘尔为尔，我为我，虽袒裼裸裎于我侧，尔焉能浼我哉？’故闻柳下惠之风者，鄙夫宽，薄夫敦。<font style="FONT-SIZE: 9pt"><font color="#551A8B">鄙，狭陋也。敦，厚也。余见前篇。</font></font>孔子之去齐，接淅而行；去鲁，曰：‘迟迟吾行也。’去父母国之道也。可以速而速，可以久而久，可以处而处，可以仕而仕，孔子也。”<font style="FONT-SIZE: 9pt"><font color="#551A8B">淅，先历反。接，犹承也。淅，渍米水也。渍米将炊，而欲去之速，故以手承水取米而行，不及炊也。举此一端，以见其久、速、仕、止，各当其可也。或曰：“孔子去鲁，不税冕而行，岂得为迟？”杨氏曰：“孔子欲去之意久矣，不欲苟去，故迟迟其行也。肉不至，则得以微罪行矣，故不税冕而行，非速也。”</font></font>孟子曰：“伯夷，圣之清者也；伊尹，圣之任者也；柳下惠，圣之和者也；孔子，圣之时者也。<font style="FONT-SIZE: 9pt"><font color="#551A8B">张子曰：“无所杂者清之极，无所异者和之极。勉而清，非圣人之清；勉而和，非圣人之和。所谓圣者，不勉不思而至焉者也。”孔氏曰：“任者，以天下为己责也。”愚谓孔子仕、止、久、速，各当其可，盖兼三子之所以圣者而时出之，非如三子之可以一德名也。或疑伊尹出处，合乎孔子，而不得为圣之时，何也？程子曰：“终是任底意思在。”</font></font>孔子之谓集大成。集大成也者，金声而玉振之也。金声也者，始条理也；玉振之也者，终条理也。始条理者，智之事也；终条理者，圣之事也。<font style="FONT-SIZE: 9pt"><font color="#551A8B">此言孔子集三圣之事，而为一大圣之事；犹作乐者，集众音之小成，而为一大成也。成者，乐之一终，书所谓“箫韶九成”是也。金，钟属。声，宣也，如声罪致讨之声。玉，磬也。振，收也，如振河海而不泄之振。始，始之也。终，终之也。条理，犹言脉络，指众音而言也。智者，知之所及；圣者，德之所就也。盖乐有八音：金、石、丝、竹、匏、土、革、木。若独奏一音，则其一音自为始终，而为一小成。犹三子之所知偏于一，而其所就亦偏于一也。八音之中，金石为重，故特为众音之纲纪。又金始震而玉终诎然也，故并奏八音，则于其未作，而先击D钟以宣其声；俟其既阕，而后击特磬以收其韵。宣以始之，收以终之。二者之间，脉络通贯，无所不备，则合众小成而为一大成，犹孔子之知无不尽而德无不全也。金声玉振，始终条理，疑古乐经之言。故儿宽云“惟天子建中和之极，兼总条贯，金声而玉振之。”亦此意也。</font></font>智，譬则巧也；圣，譬则力也。由射于百步之外也，其至，尔力也；其中，非尔力也。”<font style="FONT-SIZE: 9pt"><font color="#551A8B">中，去声。此复以射之巧力，发明智、圣二字之义。见孔子巧力俱全，而圣智兼备，三子则力有余而巧不足，是以一节虽至于圣，而智不足以及乎时中也。此章言三子之行，各极其一偏；孔子之道，兼全于众理。所以偏者，由其蔽于始，是以缺于终；所以全者，由其知之至，是以行之尽。三子犹春夏秋冬之各一其时，孔子则大和元气之流行于四时也。</font></font></p>
            <p>　　北宫问曰：“周室班爵禄也，如之何？”<font style="FONT-SIZE: 9pt"><font color="#551A8B">，鱼绮反。北宫，姓；，名；卫人。班，列也。</font></font>孟子曰：“其详不可得闻也。诸侯恶其害己也，而皆去其籍。然而轲也，尝闻其略也。<font style="FONT-SIZE: 9pt"><font color="#551A8B">恶，去声。去，上声。当时诸侯兼召郧裕故恶周制妨害己之所为也。</font></font>天子一位，公一位，侯一位，伯一位，子、男同一位，凡五等也。君一位，卿一位，大夫一位，上士一位，中士一位，下士一位，凡六等。<font style="FONT-SIZE: 9pt"><font color="#551A8B">此班爵之制也。五等通于天下，六等施于国中。</font></font>天子之制，地方千里，公侯皆方百里，伯七十里，子、男五十里，凡四等。不能五十里，不达于天子，附于诸侯，曰附庸。<font style="FONT-SIZE: 9pt"><font color="#551A8B">此以下，班禄之制也。不能，犹不足也。小国之地不足五十里者，不能自达于天子，因大国以姓名通，谓之附庸，若春秋邾仪父之类是也。</font></font>天子之卿受地视侯，大夫受地视伯，元士受地视子、男。<font style="FONT-SIZE: 9pt"><font color="#551A8B">视，比也。徐氏曰：“王畿之内，亦制都鄙受地也。”元士，上士也。</font></font>大国地方百里，君十卿禄，卿禄四大夫，大夫倍上士，上士倍中士，中士倍下士，下士与庶人在官者同禄，禄足以代其耕也。<font style="FONT-SIZE: 9pt"><font color="#551A8B">十，十倍之也。四，四倍之也。倍，加一倍也。徐氏曰：“大国君田三万二千亩，其入可食二千八百八十人。卿田三千二百亩，可食二百八十八人。大夫田八百亩，可食七十二人。上士田四百亩，可食三十六人。中士田二百亩，可食十八人。下士与庶人在官者田百亩，可食九人至五人。庶人在官，府史胥徒也。”愚按：君以下所食之禄，皆助法之公田，借农夫之力以耕而收其租。士之无田，与庶人在官者，则但受禄于官，如田之入而已。</font></font>次国地方七十里，君十卿禄，卿禄三大夫，大夫倍上士，上士倍中士，中士倍下士，下士与庶人在官者同禄，禄足以代其耕也。<font style="FONT-SIZE: 9pt"><font color="#551A8B">三，谓三倍之也。徐氏曰：“次国君田二万四千亩，可食二〔一〕千一百六十人。卿田二千四百亩，可食二百十六人。”</font></font>小国地方五十里，君十卿禄，卿禄二大夫，大夫倍上士，上士倍中士，中士倍下士，下士与庶人在官者同禄，禄足以代其耕也。<font style="FONT-SIZE: 9pt"><font color="#551A8B">二，即倍也。徐氏曰：“小国君田一万六千亩，可食千四百四十人。卿田一千六百亩，可食百四十四人。”</font></font>耕者之所获，一夫百亩。百亩之粪，上农夫食九人，上次食八人，中食七人，中次食六人，下食五人。庶人在官者，其禄以是为差。”<font style="FONT-SIZE: 9pt"><font color="#551A8B">食，音嗣。获，得也。一夫一妇，佃田百亩。加之以粪，粪多而力勤者为上农，其所收可供九人。其次用力不齐，故有此五等。庶人在官者，其受禄不同，亦有此五等也。愚按：此章之说，与周礼、王制不同，盖不可考，阙之可也。程子曰：“孟子之时，去先王未远，载籍未经秦火，然而班爵禄之制已不闻其详。今之礼书，皆掇拾于煨烬之余，而多出于汉儒一时之傅会，柰何欲尽信而句为之解乎？然则其事固不可一一追复矣。”</font></font><font style="FONT-SIZE: 9pt"><font color="#551A8B">〔一〕“二”原作“三”，据清仿宋大字本改。</font></font></p>
            <p>　　万章问曰：“敢问友。”孟子曰：“不挟长，不挟贵，不挟兄弟而友。友也者，友其德也，不可以有挟也。<font style="FONT-SIZE: 9pt"><font color="#551A8B">挟者，兼有而恃之之称。</font></font>孟献子，百乘之家也，有友五人焉：乐正裘、牧仲，其三人，则予忘之矣。献子之与此五人者友也，无献子之家者也。此五人者，亦有献子之家，则不与之友矣。<font style="FONT-SIZE: 9pt"><font color="#551A8B">乘，去声，下同。孟献子，鲁之贤大夫仲孙蔑也。张子曰：“献子忘其势，五人者忘人之势。不资其势而利其有，然后能忘人之势。若五人者有献子之家，则反为献子之所贱矣。”</font></font>非惟百乘之家为然也。虽小国之君亦有之。费惠公曰：‘吾于子思，则师之矣；吾于颜般，则友之矣；王顺、长息则事我者也。’<font style="FONT-SIZE: 9pt"><font color="#551A8B">费，音秘。般，音班。惠公，费邑之君也。师，所尊也。友，所敬也。事我者，所使也。</font></font>非惟小国之君为然也，虽大国之君亦有之。晋平公之于亥唐也，入云则入，坐云则坐，食云则食。虽疏食菜羹，未尝不饱，盖不敢不饱也。然终于此而已矣。弗与共天位也，弗与治天职也，弗与食天禄也，士之尊贤者也，非王公之尊贤也。<font style="FONT-SIZE: 9pt"><font color="#551A8B">疏食之食，音嗣。平公、王公下，诸本多无之字，疑阙文也。亥唐，晋贤人也。平公造之，唐言入，公乃入。言坐乃坐，言食乃食也。疏食，粝饭也。不敢不饱，敬贤者之命也。范氏曰：“位曰天位，职曰天职，禄曰天禄。言天所以待贤人，使治天民，非人君所得专者也。”</font></font>舜尚见帝，帝馆甥于贰室，亦飨舜，迭为宾主，是天子而友匹夫也。<font style="FONT-SIZE: 9pt"><font color="#551A8B">尚，上也。舜上而见于帝尧也。馆，舍也。礼，妻父曰外舅。谓我舅者，吾谓之甥。尧以女妻舜，故谓之甥。贰室，副宫也。尧舍舜于副宫，而就飨其食。</font></font>用下敬上，谓之贵贵；用上敬下，谓之尊贤。贵贵、尊贤，其义一也。”<font style="FONT-SIZE: 9pt"><font color="#551A8B">贵贵、尊贤，皆事之宜者。然当时但知贵贵，而不知尊贤，故孟子曰“其义一也”。此言朋友人伦之一，所以辅仁，故以天子友匹夫而不为诎，以匹夫友天子而不为僭。此尧舜所以为人伦之至，而孟子言必称之也。</font></font></p>
            <p>　　万章问曰：“敢问交际何心也？”孟子曰：“恭也。”<font style="FONT-SIZE: 9pt"><font color="#551A8B">际，接也。交际，谓人以礼仪币帛相交接也。</font></font>曰：“却之却之为不恭，何哉？”曰：“尊者赐之，曰‘其所取之者，义乎，不义乎”，而后受之，以是为不恭，故弗却也。”<font style="FONT-SIZE: 9pt"><font color="#551A8B">却，不受而还之也。再言之，未详。万章疑交际之间，有所却者，人便以为不恭，何哉？孟子言尊者之赐，而心窃计其所以得此物者，未知合义与否，必其合义，然后可受，不然则却之矣，所以却之为不恭也。</font></font>曰：“请无以辞却之，以心却之，曰‘其取诸民之不义也’，而以他辞无受，不可乎？”曰：“其交也以道，其接也以礼，斯孔子受之矣。”<font style="FONT-SIZE: 9pt"><font color="#551A8B">万章以为彼既得之不义，则其馈不可受。但无以言语间而却之，直以心度其不义，而托于他辞以却之，如此可否耶？交以道，如馈赆、闻戒、周其饥饿之类。接以礼，谓辞命恭敬之节。孔子受之，如受阳货A豚之类也</font></font>万章曰：“今有御人于国门之外者，其交也以道，其馈也以礼，斯可受御与？”曰：“不可。康诰曰：‘杀越人于货，闵不畏死，凡民罔不B。’是不待教而诛者也。殷受夏，周受殷，所不辞也。于今为烈，如之何其受之？”<font style="FONT-SIZE: 9pt"><font color="#551A8B">与，平声。B，书作憝，徒对反。御，止也。止人而杀之，且夺其货也。国门之外，无人之处也。万章以为苟不问其物之所从来，而但观其交接之礼，则设有御人者，用其御得之货以礼馈我，则可受之乎？康诰，周书篇名。越，颠越也。今书闵作愍，无凡民二字。B，怨也。言杀人而颠越之，因取其货，闵然不知畏死，凡民无不怨之。孟子言此乃不待教戒而当即诛者也。如何而可受之乎？“殷〔一〕受”至“为烈”十四字，语意不伦。李氏以为此必有断简或阙文者近之，而愚意其直为衍字耳。然不可考，姑阙之可也</font></font>曰：“今之诸侯取之于民也，犹御也。苟善其礼际矣，斯君子受之，敢问何说也？”曰：“子以为有王者作，将比今之诸侯而诛之乎？其教之不改而后诛之乎？夫谓非其有而取之者盗也，充类至义之尽也。孔子之仕于鲁也，鲁人猎较，孔子亦猎较。猎较犹可，而况受其赐乎？”<font style="FONT-SIZE: 9pt"><font color="#551A8B">比，去声。夫，音扶。较，音角。比，连也。言今诸侯之取于民，固多不义，然有王者起，必不连合而尽诛之。必教之不改而后诛之，则其与御人之盗，不待教而诛者不同矣。夫御人于国门之外，与非其有而取之，二者固皆不义之类，然必御人，乃为真盗。其谓非有而取为盗者，乃推其类，至于义之至精至密之处而极言之耳，非便以为真盗也。然则今之诸侯，虽曰取非其有，而岂可遽以同于御人之盗也哉？又引孔子之事，以明世俗所尚，犹或可从，况受其赐，何为不可乎？猎较未详。赵氏以为田猎相较，夺禽兽之祭。孔子不违，所以小同于俗也。张氏以为猎而较所获之多少也。二说未知孰是。</font></font>曰：“然则孔子之仕也，非事道与？”曰：“事道也。”“事道奚猎较也？”曰：“孔子先簿正祭器，不以四方之食供簿正。”曰：“奚不去也？”曰：“为之兆也。兆足以行矣，而不行，而后去，是以未尝有所终三年淹也。<font style="FONT-SIZE: 9pt"><font color="#551A8B">与，平声。此因孔子事而反复辩论也。事道者，以行道为事也。事道奚猎较也，万章问也。先簿正祭器，未详。徐氏曰：“先以簿书正其祭器，使有定数，不以四方难继之物实之。夫器有常数、实有常品，则其本正矣，彼猎较者，将久而自废矣。”未知是否也。兆，犹卜之兆，盖事之端也。孔子所以不去者，亦欲小试行道之端，以示于人，使知吾道之果可行也。若其端既可行，而人不能遂行之，然后不得已而必去之。盖其去虽不轻，而亦未尝不决，是以未尝终三年留于一国也。</font></font>孔子有见行可之仕，有际可之仕，有公养之仕也。于季桓子，见行可之仕也；于卫灵公，际可之仕也；于卫孝公，公养之仕也。”<font style="FONT-SIZE: 9pt"><font color="#551A8B">见行可，见其道之可行也。际可，接遇以礼也。公养，国君养贤之礼也。季恒子，鲁卿季孙斯也。卫灵公，卫侯元也。孝公，春秋史记皆无之，疑出公辄也。因孔子仕鲁，而言其仕有此三者。故于鲁则兆足以行矣而不行然后去，而于卫之事，则又受其交际问馈而不却之一验也。尹氏曰“不闻孟子之义，则自好者为于陵仲子而已。圣贤辞受进退，惟义所在。”愚按：此章文义多不可晓，不必强为之说。</font></font><font style="FONT-SIZE: 9pt"><font color="#551A8B">〔一〕“殷”原作“商”，据清仿宋大字本改。</font></font></p>
            <p>　　孟子曰：“仕非为贫也，而有时乎为贫；娶妻非为养也，而有时乎为养。<font style="FONT-SIZE: 9pt"><font color="#551A8B">为、养，并去声，下同。仕本为行道，而亦有家贫亲老，或道与时违，而但为禄仕者，如娶妻本为继嗣，而亦有为不能亲操井臼，而欲资其馈养者。</font></font>为贫者，辞尊居卑，辞富居贫。<font style="FONT-SIZE: 9pt"><font color="#551A8B">贫富，谓禄之厚薄。盖仕不为道，已非出处之正，故其所处但当如此。</font></font>辞尊居卑，辞富居贫，恶乎宜乎？抱关击柝。<font style="FONT-SIZE: 9pt"><font color="#551A8B">恶，平声。柝，音托。柝，行夜所击木也。盖为贫者虽不主于行道，而亦不可以苟禄。故惟抱关击柝之吏，位卑禄薄，其职易称，为所宜居也。李氏曰：“道不行矣，为贫而仕者，此其律令也。若不能然，则是贪位慕禄而已矣。”</font></font>孔子尝为委吏矣，曰‘会计当而已矣’。尝为乘田矣，曰‘牛羊茁壮，长而已矣’。<font style="FONT-SIZE: 9pt"><font color="#551A8B">委，乌伪反。会，工外反。当，丁浪反。乘，去声。茁，阻刮反。长，上声。此孔子之为贫而仕者也。委吏，主委积之吏也。乘田，主苑囿刍牧之吏也。茁，肥貌。言以孔子大圣，而尝为贱官不以为辱者，所谓为贫而仕，官卑禄薄，而职易称也。</font></font>位卑而言高，罪也；立乎人之本朝，而道不行，耻也”<font style="FONT-SIZE: 9pt"><font color="#551A8B">朝，音潮。以出位为罪，则无行道之责；以废道为耻，则非窃禄之官，此为贫者之所以必辞尊富而宁处贫贱也。尹氏曰：“言为贫者不可以居尊，居尊者必欲以行道。”</font></font></p>
            <p>　　万章曰：“士之不托诸侯，何也？”孟子曰：“不敢也。诸侯失国，而后托于诸侯，礼也；士之托于诸侯，非礼也。”<font style="FONT-SIZE: 9pt"><font color="#551A8B">托，寄也，谓不仕而食其禄也。古者诸侯出奔他国，食其廪饩，谓之寄公。士无爵士，不得比诸侯。不仕而食禄，则非礼也。</font></font>万章曰：“君馈之粟，则受之乎？”曰：“受之。”“受之何义也？”曰：“君之于氓也，固周之。”<font style="FONT-SIZE: 9pt"><font color="#551A8B">周，救也。视其空乏，则周恤之，无常数，君待民之礼也。</font></font>曰：“周之则受，赐之则不受，何也？”曰：“不敢也。”曰：“敢问其不敢何也？”曰：“抱关击柝者，皆有常职以食于上。无常职而赐于上者，以为不恭也。”<font style="FONT-SIZE: 9pt"><font color="#551A8B">赐，谓予之禄，有常数，君所以待臣之礼也。</font></font>曰：“君馈之，则受之，不识可常继乎？”曰：“缪公之于子思也，亟问，亟馈鼎肉。子思不悦。于卒也，渴拐叱鲋畲竺胖外，北面稽首再拜而不受。曰：‘今而后知君之犬马畜急。’盖自是台无馈也。悦贤不能举，又不能养也，可谓悦贤乎？”<font style="FONT-SIZE: 9pt"><font color="#551A8B">亟，去声，下同。浚音杓。使，去声。亟，数也。鼎肉，熟肉也。卒，末也。浚麾也。数以君命来馈，当拜受之，非养贤之礼，故不悦。而于其末后复来馈时，麾使者出拜而辞之。犬马畜急，言不以人礼待己也。台，贱官，主使令者。盖缪公愧悟，自此不复令台来致馈也。举，用也。能养者未必能用也，况又不能养乎？</font></font>曰：“敢问国君欲养君子，如何斯可谓养矣？”曰：“以君命将之，再拜稽首而受。其后廪人继粟，庖人继肉，不以君命将之。子思以为鼎肉，使己仆仆尔亟拜也，非养君子之道也。<font style="FONT-SIZE: 9pt"><font color="#551A8B">初以君命来馈，则当拜受。其后有司各以其职继续所无，不以君命来馈，不使贤者有亟拜之劳也。仆仆，烦猥貌。</font></font>尧之于舜也，使其子九男事之，二女女焉，百官牛羊仓廪备，以养舜于畎亩之中，后举而加诸上位。故曰：“王公之尊贤者也。”<font style="FONT-SIZE: 9pt"><font color="#551A8B">女下字，去声。能养能举，悦贤之至也，惟尧舜为能尽之，而后世之所当法也。</font></font></p>
            <p>　　万章曰：“敢问不见诸侯，何义也？”孟子曰：“在国曰市井之臣，在野曰草莽之臣，皆谓庶人。庶人不传质为臣，不敢见于诸侯，礼也。”<font style="FONT-SIZE: 9pt"><font color="#551A8B">质，与贽同。传，通也。质者，士执雉，庶人执鹜，相见以自通者也。国内莫非君臣，但未仕者与执贽在位之臣不同，故不敢见也。</font></font>万章曰：“庶人，召之役，则往役；君欲见之，召之，则不往见之，何也？”曰：“往役，义也；往见，不义也。<font style="FONT-SIZE: 9pt"><font color="#551A8B">往役者，庶人之职；不往见者，士之礼。</font></font>且君之欲见之也，何为也哉？”曰：“为其多闻也，为其贤也。”曰：“为其多闻也，则天子不召师，而况诸侯乎？为其贤也，则吾未闻欲见贤而召之也。<font style="FONT-SIZE: 9pt"><font color="#551A8B">为并去声。</font></font>缪公亟见于子思，曰：‘古千乘之国以友士，何如？’子思不悦，曰：‘古之人有言：曰事之云乎，岂曰友之云乎？’子思之不悦也，岂不曰：‘以位，则子，君也；我，臣也。何敢与君友也？以德，则子事我者也。奚可以与我友？’千乘之君求与之友，而不可得也，而况可召与？<font style="FONT-SIZE: 9pt"><font color="#551A8B">亟、乘，皆去声。召与之与，平声。孟子引子思之言而释之，以明不可召之意。</font></font>齐景公田，招虞人以旌，不至，将杀之。志士不忘在沟壑，勇士不忘丧其元。孔子奚取焉？取非其招不往也。”<font style="FONT-SIZE: 9pt"><font color="#551A8B">丧，息浪反。说见前篇。</font></font>曰：“敢问招虞人何以？”曰：“以皮冠。庶人以旃，士以旗，大夫以旌。<font style="FONT-SIZE: 9pt"><font color="#551A8B">皮冠，田猎之冠也。事见春秋传。然则皮冠者，虞人之所有事也，故以是招之。庶人，未仕之臣。通帛曰旃。士，谓已仕者。交龙为旗，析羽而注于旗干之首曰旌。</font></font>以大夫之招招虞人，虞人死不敢往。以士之招招庶人，庶人岂敢往哉。况乎以不贤人之招招贤人乎？<font style="FONT-SIZE: 9pt"><font color="#551A8B">欲见而召之，是不贤人之招也。以士之招招庶人，则不敢往；以不贤人之招招贤人，则不可往矣。</font></font>欲见贤人而不以其道，犹欲其入而闭之门也。夫义，路也；礼，门也。惟君子能由是路，出入是门也。诗云：‘周道如底，其直如矢；君子所履，小人所视。’”<font style="FONT-SIZE: 9pt"><font color="#551A8B">夫，音扶。底，诗作砥，之履反。诗小雅大东之篇。底，与砥同，砺石也。言其平也。矢，言其直也。视，视以为法也。引此以证上文能由是路之义</font></font>万章曰：“孔子，君命召，不俟驾而行。然则孔子非与？”曰：“孔子当仕有官职，而以其官召之也。”<font style="FONT-SIZE: 9pt"><font color="#551A8B">与，平声。孔子方仕而任职，君以其官名召之，故不俟驾而行。徐氏曰：“孔子、孟子，易地则皆然。”此章言不见诸侯之义，最为详悉，更合陈代、公孙丑所问者而观之，其说乃尽。</font></font></p>
            <p>　　孟子谓万章曰：“一乡之善士，斯友一乡之善士；一国之善士，斯友一国之善士；天下之善士，斯友天下之善士。<font style="FONT-SIZE: 9pt"><font color="#551A8B">言己之善盖于一乡，然后能尽友一乡之善士。推而至于一国天下皆然，随其高下以为广狭也。</font></font>以友天下之善士为未足，又尚论古之人。颂其诗，读其书，不知其人，可乎？是以论其世也。是尚友也。”<font style="FONT-SIZE: 9pt"><font color="#551A8B">尚，上同。言进而上也。颂，诵通。论其世，论其当世行事之迹也。言既观其言，则不可以不知其为人之实，是以又考其行也。夫能友天下之善士，其所友众矣，犹以为未足，又进而取于古人。是能进其取友之道，而非止为一世之士矣。</font></font></p>
            <p>　　齐宣王问卿。孟子曰：“王何卿之问也？”王曰：“卿不同乎？”曰：“不同。有贵戚之卿，有异姓之卿。”王曰：“请问贵戚之卿。”曰：“君有大过则谏，反复之而不听，则易位。”<font style="FONT-SIZE: 9pt"><font color="#551A8B">大过，谓足以亡其国者。易位，易君之位，更立亲戚之贤者。盖与君有亲亲之恩，无可去之义。以宗庙为重，不忍坐视其亡，故不得已而至于此也。</font></font>王勃然变乎色。<font style="FONT-SIZE: 9pt"><font color="#551A8B">勃然，变色貌。</font></font>曰：“王勿异也。王问臣，臣不敢不以正对。”<font style="FONT-SIZE: 9pt"><font color="#551A8B">孟子言也。</font></font>王色定，然后请问异姓之卿。曰：“君有过则谏，反复之而不听，则去。”<font style="FONT-SIZE: 9pt"><font color="#551A8B">君臣义合，不合则去。此章言大臣之义，亲疏不同，守经行权，各有其分。贵戚之卿，小过非不谏也，但必大过而不听，乃可易位。异姓之卿，大过非不谏也，虽小过而不听，已可去矣。然三仁贵戚，不能行之于约；而霍光异姓，乃能行之于昌邑。此又委任权力之不同，不可以执一论也。</font></font></p>
            </td>
        </tr>
      </table>
      <br>
      <table width="463" border="0" cellspacing="0" cellpadding="0" align="center">
        <tr> 
          <td> 
            <table border=0 align=center>
              <tr> 
                <td width=101 height="21"> 
                  <div align="center"><a href='10.htm'>上一卷</a></div>
                </td>
                <td width=99 height="21"> 
                  <div align="center"><a href="content.htm">目　录</a></div>
                </td>
                <td width=100 height="21"> 
                  <div align="center"><a href='12.htm'>下一卷</a></div>
                </td>
              </tr>
            </table>
            <p align=center>□ 作者：孟子及其弟子 
            <p align=center>本书由“<a href="http://www.eshunet.com">E书时空</a>”免费制作；<br>
              想要更多的免费电子图书，请光临<br>
              <a href="http://www.eshunet.com">http://www.eshunet.com/</a> 
            <p align=center>&nbsp; 
          </td>
        </tr>
      </table>
    </td>
  </tr>
</table>
</body>
</html>

