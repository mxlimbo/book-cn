<html>  
<head>  
<meta http-equiv="Content-Type" content="text/html; charset=gb2312">
<style>@import url(cbeta.css);</style>
<link disabled rel="stylesheet" href="cbeta.css">
<script LANGUAGE="JAVASCRIPT" SRC="search.js">
</script>
<TITLE>0824 诸法最上王经 0862b</TITLE>
</head> 
<BODY id='T17' onbeforeprint='hide()' onafterprint='show()'>

<font face='Arial'><h2>No. 824 诸法最上王经</font> <font face='Arial'>(卷1)</font> <font face='Arial'>T17, p0862b</h2></font><hr>
<span class='old'>
</a><a name="0862a28" id="0862a28">琉璃夜帝释青宝。车磲摩尼珠贝等珍。并</a><a name="0862a29" id="0862a29">余无边诸宝住处。皆出大海。与诸杂类而作</span><a name="0862b01" id="0862b01">利益。人得受用其益甚多。佛言奢利弗。于</a><a name="0862b02" id="0862b02">意云何。四大河水从何而出。奢利弗言世</a><a name="0862b03" id="0862b03">尊。从阿那婆怛簸多池出。佛言奢利弗。其</a><a name="0862b04" id="0862b04">阿那婆怛簸多龙王免于三怖。何者为三。所</a><a name="0862b05" id="0862b05">谓金翅鸟怖。热沙烧怖。行淫欲时作蛇形怖。</a><a name="0862b06" id="0862b06">如是三怖悉已免之。奢利弗。其阿那婆怛簸</a><a name="0862b07" id="0862b07">多龙王宫舍。唯是神通禅定者居。若有入</a><a name="0862b08" id="0862b08">者若有见者。皆不被烧。奢利弗言世尊。彼</a><a name="0862b09" id="0862b09">大龙宫。具足希有奇特胜法。所谓诸龙怖者。</a><a name="0862b10" id="0862b10">彼大龙王悉无是事。彼处所生诸众生等。及</a><a name="0862b11" id="0862b11">入彼者亦无是怖。以是神通有威德者所居</a><a name="0862b12" id="0862b12">处故。世尊。阿那婆怛簸多大龙王。乃有无</a><a name="0862b13" id="0862b13">量功德具足。出四大河趣四方海。利益众生</a><a name="0862b14" id="0862b14">当得安乐。佛言。如是如是。奢利弗当知。菩</a><a name="0862b15" id="0862b15">萨摩诃萨亦复如是。奢利弗。如阿那婆怛簸</a><a name="0862b16" id="0862b16">多大龙王得免三怖。菩萨摩诃萨亦免三怖。</a><a name="0862b17" id="0862b17">何者为三。所谓泥犁耶怖。畜生怖。阎摩世</a><a name="0862b18" id="0862b18">怖。奢利弗。如阿那婆怛簸多大池。出四大</a><a name="0862b19" id="0862b19">河四方流注。如是菩萨以四摄事摄取众生。</a><a name="0862b20" id="0862b20">何者为四。所谓布施爱语利行同事。奢利弗。</a><a name="0862b21" id="0862b21">如彼大海从阿那婆怛簸多大池所出。如是</a><a name="0862b22" id="0862b22">诸佛遍智从菩萨生。奢利弗。如彼大海无量</a><a name="0862b23" id="0862b23">百千那由多俱致诸众生等之所依住具足安</a><a name="0862b24" id="0862b24">乐。当知如是三有诸所生类。皆依诸佛遍智</a><a name="0862b25" id="0862b25">而住。所谓欲有色有及无色有。奢利弗。以</a><a name="0862b26" id="0862b26">是义故。当知所有三千大千世界诸安乐具。</a><a name="0862b27" id="0862b27">悉由菩萨而得出生。何以故。菩萨发心便有</a><a name="0862b28" id="0862b28">修行。既修行已便有受记。既受记已。便得</a><a name="0862b29" id="0862b29">阿耨多罗三藐三菩提。得菩提已便转法轮。<hr><br><br>
<DIV id=waterMark style="position:absolute;right:0;bottom:0">
<table align="right"><tr><td>
<a href='T170862a.htm'><img src='up.gif' border=0></a>
<a href='T170862c.htm'><img src='down.gif' border=0></a>
</td></tr></table>
</DIV>
<SCRIPT language=JavaScript1.2 src="water.js"></SCRIPT>
<!---New Topic--->
</body>
</html>