<html>  
<head>  
<meta http-equiv="Content-Type" content="text/html; charset=gb2312">
<style>@import url(cbeta.css);</style>
<link disabled rel="stylesheet" href="cbeta.css">
<script LANGUAGE="JAVASCRIPT" SRC="search.js">
</script>
<TITLE>0658 宝云经 0224a</TITLE>
</head> 
<BODY id='T16' onbeforeprint='hide()' onafterprint='show()'>

<font face='Arial'><h2>No. 658 宝云经</font> <font face='Arial'>(卷3)</font> <font face='Arial'>T16, p0224a</h2></font><hr>
<span class='old'>
</a><a name="0223c28" id="0223c28">佛以一音演说诸法。众生随类亦各信解。非</a><a name="0223c29" id="0223c29">作想亦非不作想。如实而知无有虚妄。能于</span><a name="0224a01" id="0224a01">此处不生疑惑。善男子。具此十事。是名菩萨</a><a name="0224a02" id="0224a02">深信不疑</a><a name="0224a03" id="0224a03"><p>善男子。菩萨复有十法譬如大海。何等为十。</a><a name="0224a04" id="0224a04">是大宝藏。深远难度。广大无量。次第渐深。不</a><a name="0224a05" id="0224a05">与烦恼同处而宿。寂灭一相。众流竞注皆悉</a><a name="0224a06" id="0224a06">容受。潮不失时。能为他人作归依处。而无竭</a><a name="0224a07" id="0224a07">尽。云何菩萨是大宝藏。亦如大海一切众宝</a><a name="0224a08" id="0224a08">皆出其中。阎浮提人悉来竞取不能令减。菩</a><a name="0224a09" id="0224a09">萨亦尔。犹如宝藏。无边众生悉以信心修菩</a><a name="0224a10" id="0224a10">萨行。功德宝藏亦复不减。是名菩萨如大宝</a><a name="0224a11" id="0224a11">藏。譬如大海深广难度。菩萨亦复如是。智慧</a><a name="0224a12" id="0224a12">法海。一切众魔及诸外道无能度者。是名菩</a><a name="0224a13" id="0224a13">萨深广难度。譬如大海广大无边。菩萨亦尔。</a><a name="0224a14" id="0224a14">功德智慧广大无边。是名菩萨犹如大海深</a><a name="0224a15" id="0224a15">广无边。譬如大海次第渐深。菩萨摩诃萨。成</a><a name="0224a16" id="0224a16">一切智以渐转深。是名菩萨犹如大海以渐</a><a name="0224a17" id="0224a17">转深。譬如大海不宿死尸。何以故。海法尔故。</a><a name="0224a18" id="0224a18">菩萨法海一切结漏烦恼死尸及恶知识亦不</a><a name="0224a19" id="0224a19">同宿何以故。菩萨法尔故。譬如大海众流注</a><a name="0224a20" id="0224a20">中皆同一味。菩萨摩诃萨亦复如是。白净善</a><a name="0224a21" id="0224a21">业无量一切功德到种智海。亦同一味等无</a><a name="0224a22" id="0224a22">差别。譬如大海能容百千众流。然其大海不</a><a name="0224a23" id="0224a23">增不减。菩萨亦尔。听受一切佛法。亦为众生</a><a name="0224a24" id="0224a24">分别解说而无增减。是名菩萨犹如大海不</a><a name="0224a25" id="0224a25">增不减。云何譬如大海潮不过限。菩萨亦复</a><a name="0224a26" id="0224a26">如是。于所应成熟众生亦不过限。犹如大海</a><a name="0224a27" id="0224a27">一切大身众生依止窟宅。菩萨摩诃萨亦复</a><a name="0224a28" id="0224a28">如是。为一切大心众生作依止窟宅。是名菩</a><a name="0224a29" id="0224a29">萨犹如大海依止窟宅。譬如大海无有穷尽。<hr><br><br>
<DIV id=waterMark style="position:absolute;right:0;bottom:0">
<table align="right"><tr><td>
<a href='T160223c.htm'><img src='up.gif' border=0></a>
<a href='T160224b.htm'><img src='down.gif' border=0></a>
</td></tr></table>
</DIV>
<SCRIPT language=JavaScript1.2 src="water.js"></SCRIPT>
<!---New Topic--->
</body>
</html>