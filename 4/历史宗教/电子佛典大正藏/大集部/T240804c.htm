<html>  
<head>  
<meta http-equiv="Content-Type" content="text/html; charset=big5">
<style>@import url(cbeta.css);</style>
<link disabled rel="stylesheet" href="cbeta.css">
<script LANGUAGE="JAVASCRIPT" SRC="search.js">
</script>
<TITLE>1463 毘尼母經 0804c</TITLE>
</head> 
<BODY id='T24' onbeforeprint='hide()' onafterprint='show()'>

<font face='Arial'><h2>No. 1463 毘尼母經</font> <font face='Arial'>(卷1)</font> <font face='Arial'>T24, p0804c</h2></font><hr>
<span class='old'>
</a><a name="0804b28" id="0804b28">迦葉說如此法。汝等今日皆修行之。佛復告</a><a name="0804b29" id="0804b29">諸比丘。從今已去。聽汝等立善根上受具。佛</span><a name="0804c01" id="0804c01">告諸比丘。過去諸佛未來諸佛皆立善根上</a><a name="0804c02" id="0804c02">受具。我今亦復如是。是名立善根上受具也</a><a name="0804c03" id="0804c03"><p>爾時尊者迦葉。即從座起偏袒右肩右膝著</a><a name="0804c04" id="0804c04">地合掌禮佛白佛言。世尊。我等於如來法中。</a><a name="0804c05" id="0804c05">住何等法修何等法。行法之人有何差別。佛</a><a name="0804c06" id="0804c06">言。善哉善哉。迦葉。汝之所問甚善。如泉涌</a><a name="0804c07" id="0804c07">出不可窮盡。所問住修乃至差別。言辭義理</a><a name="0804c08" id="0804c08">所問無滯。佛告迦葉。四聖種是住處。十二頭</a><a name="0804c09" id="0804c09">陀名為行處。盡諸有漏名為差別</a><a name="0804c10" id="0804c10"><p>迦葉白佛言。四聖種十二頭陀乃至漏盡解</a><a name="0804c11" id="0804c11">脫。當頂戴奉行若長者若長者子。沐浴香湯</a><a name="0804c12" id="0804c12">以上衣服而自莊飾。更有人來以好花鬘繫</a><a name="0804c13" id="0804c13">其頂上。我等亦復如是。頂戴如來所告敕法。</a><a name="0804c14" id="0804c14">佛告迦葉。汝云何復住四聖種中。迦葉白佛。</a><a name="0804c15" id="0804c15">一者隨前所得糞掃衣以為足想。二者見前</a><a name="0804c16" id="0804c16">人所著糞掃衣亦讚歎之。三者自見所著糞</a><a name="0804c17" id="0804c17">掃衣不自恃譏彼。四者得飲食乃至病瘦湯</a><a name="0804c18" id="0804c18">藥隨所得以為足想。又復不自恃譏彼。又於</a><a name="0804c19" id="0804c19">他人不生此念。彼人勝我彼人不如我。復不</a><a name="0804c20" id="0804c20">念言。彼人似我此人不似我。復不生心。此人</a><a name="0804c21" id="0804c21">卑我彼人不卑我。復不念言。彼人妙我彼人</a><a name="0804c22" id="0804c22">不妙我。世人皆與上相違。而我如上也。佛告</a><a name="0804c23" id="0804c23">迦葉。四聖種住應如是學。迦葉。云何復欲行</a><a name="0804c24" id="0804c24">十二頭陀。迦葉白佛言。一者常自行空閑靜</a><a name="0804c25" id="0804c25">處亦當讚彼閑靜之處。二者乞食。三者糞掃</a><a name="0804c26" id="0804c26">衣。四者若有瞋心止不食滅已乃食。五者一</a><a name="0804c27" id="0804c27">坐食。六者一時受取。七者常塚間行。八者露</a><a name="0804c28" id="0804c28">地坐。九者樹下坐。十者常坐不臥。十一者隨</a><a name="0804c29" id="0804c29">得敷具。十二者齊三衣。如此等法皆應讚歎。<hr><br><br>
<DIV id=waterMark style="position:absolute;right:0;bottom:0">
<table align="right"><tr><td>
<a href='T240804b.htm'><img src='up.gif' border=0></a>
<a href='T240805a.htm'><img src='down.gif' border=0></a>
</td></tr></table>
</DIV>
<SCRIPT language=JavaScript1.2 src="water.js"></SCRIPT>
<!---New Topic--->
</body>
</html>