<html>  
<head>  
<meta http-equiv="Content-Type" content="text/html; charset=big5">
<style>@import url(cbeta.css);</style>
<link disabled rel="stylesheet" href="cbeta.css">
<script LANGUAGE="JAVASCRIPT" SRC="search.js">
</script>
<TITLE>1442 根本說一切有部毘奈耶 0869b</TITLE>
</head> 
<BODY id='T23' onbeforeprint='hide()' onafterprint='show()'>

<font face='Arial'><h2>No. 1442 根本說一切有部毘奈耶</font> <font face='Arial'>(卷44)</font> 九十波逸底迦法 入王宮門學處第八十二之一 <font face='Arial'>T23, p0869b</h2></font><hr>
<span class='old'>
</a><a name="0869a28" id="0869a28"><p class='lg'>　　假令經百劫　　　所作業不亡</a><br><a name="0869a29" id="0869a29">　　因緣會遇時　　　果報還自受　</p></span><a name="0869b01" id="0869b01"><p>汝等應聽。乃往古昔此賢劫中人壽二萬歲</a><a name="0869b02" id="0869b02">時。有迦攝波如來出現于世。十號具足。爾時</a><a name="0869b03" id="0869b03">婆羅[<a href='javascript:showpic("images/022129.gif")'>病-丙+尼</a>]斯城有王化世。名訖粟枳。國土豐樂</a><a name="0869b04" id="0869b04">人民安隱。時有兄弟。二人俱為大臣。一名難</a><a name="0869b05" id="0869b05">陀。二名鄔波難陀。彼二大臣以法非法助王</a><a name="0869b06" id="0869b06">治國。臣有外甥。名曰無憂。於迦攝波佛教法</a><a name="0869b07" id="0869b07">之中而為出家。厭捨塵俗精誠靡懈。未久之</a><a name="0869b08" id="0869b08">間斷一切惑證阿羅漢果。每日三時向二舅</a><a name="0869b09" id="0869b09">所。為其說法。作如是語。唯願二舅勿以非法</a><a name="0869b10" id="0869b10">助王治國。由此因緣於未來世當受惡報。二</a><a name="0869b11" id="0869b11">舅答曰。聖者治國之法。不能純以善事而化</a><a name="0869b12" id="0869b12">於人。阿羅漢曰。若如是者來世資糧可應修</a><a name="0869b13" id="0869b13">集。彼二舅報曰。我於今時欲作何事。答曰</a><a name="0869b14" id="0869b14">可為僧伽造立住處。報曰我當修造。即造大</a><a name="0869b15" id="0869b15">寺施四方僧。四事無闕。所設供食及非時漿。</a><a name="0869b16" id="0869b16">色香美味悉皆具足。國內苾芻同王太子無</a><a name="0869b17" id="0869b17">所障礙。諸苾芻尼事同後宮無敢侵擾。彼二</a><a name="0869b18" id="0869b18">大臣由以法及非法助王治國。有惡業故墮</a><a name="0869b19" id="0869b19">傍生中。由造寺宇施四方僧。故所有居宅皆</a><a name="0869b20" id="0869b20">四寶所成。由以上妙飲食供眾僧故。所受飲</a><a name="0869b21" id="0869b21">食皆與天同味。由於苾芻苾芻尼等令無惱</a><a name="0869b22" id="0869b22">害。得八萬四千諸龍以為眷屬。假使金翅鳥</a><a name="0869b23" id="0869b23">王不為損害。汝諸苾芻若造惡業還招苦報。</a><a name="0869b24" id="0869b24">所有善因當得善果。汝等當學</a><a name="0869b25" id="0869b25"><p>善與者。室羅伐城有一長者。名曰善與。大富</a><a name="0869b26" id="0869b26">多財豐足受用。所有資產與北方毘沙門天</a><a name="0869b27" id="0869b27">王可為儔匹。仁惠無慳給養貧乏。因號善與。</a><a name="0869b28" id="0869b28">時彼長者曾於一時來詣佛所。禮佛足已在</a><a name="0869b29" id="0869b29">一面坐。聽說妙法從座而起白言。世尊唯願<hr><br><br>
<DIV id=waterMark style="position:absolute;right:0;bottom:0">
<table align="right"><tr><td>
<a href='T230869a.htm'><img src='up.gif' border=0></a>
<a href='T230869c.htm'><img src='down.gif' border=0></a>
</td></tr></table>
</DIV>
<SCRIPT language=JavaScript1.2 src="water.js"></SCRIPT>
<!---New Topic--->
</body>
</html>