<html>  
<head>  
<meta http-equiv="Content-Type" content="text/html; charset=big5">
<style>@import url(cbeta.css);</style>
<link disabled rel="stylesheet" href="cbeta.css">
<script LANGUAGE="JAVASCRIPT" SRC="search.js">
</script>
<TITLE>1451 根本說一切有部毘奈耶雜事 0236c</TITLE>
</head> 
<BODY id='T24' onbeforeprint='hide()' onafterprint='show()'>

<font face='Arial'><h2>No. 1451 根本說一切有部毘奈耶雜事</font> <font face='Arial'>(卷7)</font> 第二門第二子攝頌之餘 <font face='Arial'>T24, p0236c</h2></font><hr>
<span class='old'>
</a><a name="0236b28" id="0236b28">主。惡生太子今至園中。釋子聞已互相議曰。</a><a name="0236b29" id="0236b29">我等速出欲殺惡生今正是時。諸人各各嚴</span><a name="0236c01" id="0236c01">整兵甲即欲出城。耆老見之共相問曰。汝等</a><a name="0236c02" id="0236c02">持兵欲向何處。答曰。惡生太子來在釋園。耆</a><a name="0236c03" id="0236c03">老曰。彼是客人創來至此。未相觸誤今且容</a><a name="0236c04" id="0236c04">忍。諸人聞已皆退入城。於後四兵尋覓太子</a><a name="0236c05" id="0236c05">還到園中。於其園內周遊而住。其守園人復</a><a name="0236c06" id="0236c06">報城人。惡生四兵來入園內破散非分。諸人</a><a name="0236c07" id="0236c07">聞已倍增瞋怒。更加威武咸共出城意欲殺</a><a name="0236c08" id="0236c08">戮。耆老復問汝等更向何處。答曰。惡生太子</a><a name="0236c09" id="0236c09">乃領四兵。破損我園今欲殺戮。耆老曰。且當</a><a name="0236c10" id="0236c10">容忍。于時惡生知釋氏兵欲來相害。遂即引</a><a name="0236c11" id="0236c11">兵速歸本國。唯留一人告言住此。私聽釋子</a><a name="0236c12" id="0236c12">有何議論。于時釋兵既至園所。追覓不得見</a><a name="0236c13" id="0236c13">彼一人。問曰。婢子惡生今在何處。答曰。尋即</a><a name="0236c14" id="0236c14">逃迸。時諸釋子作此議論。我等若獲惡生身</a><a name="0236c15" id="0236c15">者。先須割手。或言截腳。或言剜心。今既私</a><a name="0236c16" id="0236c16">逃更何所作。遂令手力掘卻惡生行住之地。</a><a name="0236c17" id="0236c17">深至于膝。別以餘土填滿其坑。所倚牆壁</a><a name="0236c18" id="0236c18">亦皆削去。別更泥塗水乳香湯。及諸花彩灑</a><a name="0236c19" id="0236c19">散園內。作是事時。彼所留人皆悉具見。遂往</a><a name="0236c20" id="0236c20">憍薩羅城至惡生處。稽首作禮在一面立。惡</a><a name="0236c21" id="0236c21">生問曰。釋子於我有何議論。白言。太子其</a><a name="0236c22" id="0236c22">言毒害我不敢說。惡生曰。彼出惡言令其自</a><a name="0236c23" id="0236c23">受。汝所聞見今可實說。我欲知彼所為之事。</a><a name="0236c24" id="0236c24">彼人即為廣說如上。惡生聞已便懷忿恨。告</a><a name="0236c25" id="0236c25">左右曰。汝等憶持。父王歿後我紹位時。汝</a><a name="0236c26" id="0236c26">等當說斯事令我憶知。是我先怨必誅釋種。</a><a name="0236c27" id="0236c27">苦母曰。善哉太子快出此語。願自堅心紹位</a><a name="0236c28" id="0236c28">之時我當為說</a><a name="0236c29" id="0236c29"><p class='juan'>
根本說一切有部毘奈耶雜事卷第七</p>
<hr><br><br>
<DIV id=waterMark style="position:absolute;right:0;bottom:0">
<table align="right"><tr><td>
<a href='T240236b.htm'><img src='up.gif' border=0></a>
<a href='T240237a.htm'><img src='down.gif' border=0></a>
</td></tr></table>
</DIV>
<SCRIPT language=JavaScript1.2 src="water.js"></SCRIPT>
<!---New Topic--->
</body>
</html>