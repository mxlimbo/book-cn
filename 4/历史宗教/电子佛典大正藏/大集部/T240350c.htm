<html>  
<head>  
<meta http-equiv="Content-Type" content="text/html; charset=big5">
<style>@import url(cbeta.css);</style>
<link disabled rel="stylesheet" href="cbeta.css">
<script LANGUAGE="JAVASCRIPT" SRC="search.js">
</script>
<TITLE>1451 根本說一切有部毘奈耶雜事 0350c</TITLE>
</head> 
<BODY id='T24' onbeforeprint='hide()' onafterprint='show()'>

<font face='Arial'><h2>No. 1451 根本說一切有部毘奈耶雜事</font> <font face='Arial'>(卷29)</font> 第六門第四子攝之餘明佛從天下等事 <font face='Arial'>T24, p0350c</h2></font><hr>
<span class='old'>
</a><a name="0350b28" id="0350b28">宜應剃髮著縵條衣。乃至盡形堅修梵行。純</a><a name="0350b29" id="0350b29">一圓滿清淨無染。此能獲得長夜安隱利益</span><a name="0350c01" id="0350c01">快樂。如是三請佛皆不許。時大世主知佛世</a><a name="0350c02" id="0350c02">尊頻請不許。遂於門外啼淚而立。時具壽</a><a name="0350c03" id="0350c03">阿難陀見已問言。喬答彌因何啼泣而立。答</a><a name="0350c04" id="0350c04">言。尊者我等女人。世尊不許出家作苾芻尼。</a><a name="0350c05" id="0350c05">是故啼泣。阿難陀報言。喬答彌可住於此。</a><a name="0350c06" id="0350c06">我問如來。爾時阿難陀詣世尊所。頂禮足已</a><a name="0350c07" id="0350c07">在一面立。白佛言。世尊。頗有女人。於佛善說</a><a name="0350c08" id="0350c08">法律中。出家近圓成苾芻尼。堅修梵行證得</a><a name="0350c09" id="0350c09">第四沙門果不。佛言。得有。若如是者願許女</a><a name="0350c10" id="0350c10">人出家。佛言。阿難陀。汝今勿請女人於我</a><a name="0350c11" id="0350c11">善說法律之中。出家近圓成苾芻尼性。何以</a><a name="0350c12" id="0350c12">故。若許女人為出家者。佛法不久住。譬如人</a><a name="0350c13" id="0350c13">家男少女多。即被惡賊破其家宅。女人出家</a><a name="0350c14" id="0350c14">破壞正法。亦復如是。又復阿難陀。如作田家</a><a name="0350c15" id="0350c15">苗稼成熟。忽被風雨霜雹所損。女人出家損</a><a name="0350c16" id="0350c16">壞正法。亦復如是。又復阿難陀。如甘蔗田成</a><a name="0350c17" id="0350c17">熟之時。遭赤節病便被損壞無有遺餘。若聽</a><a name="0350c18" id="0350c18">女人出家損壞正法。不得久住速當滅盡。亦</a><a name="0350c19" id="0350c19">復如是。具壽阿難陀復白佛言。是大世主於</a><a name="0350c20" id="0350c20">世尊處誠有大恩。佛母命終乳養至大。豈不</a><a name="0350c21" id="0350c21">世尊慈悲攝受。佛告阿難陀。實有斯事。於我</a><a name="0350c22" id="0350c22">有恩我已報訖。由因我故得知三寶。歸佛法</a><a name="0350c23" id="0350c23">僧受五學處。於四諦理無復疑惑。得預流果</a><a name="0350c24" id="0350c24">當盡苦際證會無生。如是之恩更為難報。非</a><a name="0350c25" id="0350c25">衣食等可相比喻。爾時世尊告阿難陀曰。汝</a><a name="0350c26" id="0350c26">為女人。求請出家成苾芻尼者。我今為制八</a><a name="0350c27" id="0350c27">尊敬法。盡壽修行不得違越。我此所制如種</a><a name="0350c28" id="0350c28">田人。夏末秋初河渠之處。堅修隄堰不使水</a><a name="0350c29" id="0350c29">流。溉灌田苗隨處充足。八尊敬法亦復如是。<hr><br><br>
<DIV id=waterMark style="position:absolute;right:0;bottom:0">
<table align="right"><tr><td>
<a href='T240350b.htm'><img src='up.gif' border=0></a>
<a href='T240351a.htm'><img src='down.gif' border=0></a>
</td></tr></table>
</DIV>
<SCRIPT language=JavaScript1.2 src="water.js"></SCRIPT>
<!---New Topic--->
</body>
</html>