<html>  
<head>  
<meta http-equiv="Content-Type" content="text/html; charset=big5">
<style>@import url(cbeta.css);</style>
<link disabled rel="stylesheet" href="cbeta.css">
<script LANGUAGE="JAVASCRIPT" SRC="search.js">
</script>
<TITLE>1458 根本薩婆多部律攝 0594b</TITLE>
</head> 
<BODY id='T24' onbeforeprint='hide()' onafterprint='show()'>

<font face='Arial'><h2>No. 1458 根本薩婆多部律攝</font> <font face='Arial'>(卷12)</font> <font face='Arial'>T24, p0594b</h2></font><hr>
<span class='old'>
</a><a name="0594a28" id="0594a28">波逸底迦。餘時者。熱時病時。作時行時。風</a><a name="0594a29" id="0594a29">時雨時風雨時。此是時</span><a name="0594b01" id="0594b01"><p>言故違者。謂違限齊而浴。熱時者。謂春時。餘</a><a name="0594b02" id="0594b02">有一月半。當作安居。即是四月初至五月十</a><a name="0594b03" id="0594b03">五日。及夏初一月。即五月十六日。至六月十</a><a name="0594b04" id="0594b04">五日。此兩月半名極熱時。病時者。若不洗浴</a><a name="0594b05" id="0594b05">身心不安。作時等者。義如上說。風時者。謂</a><a name="0594b06" id="0594b06">有微風吹動衣角。雨時者。乃至天雨有二三</a><a name="0594b07" id="0594b07">渧墮其身上。風雨時者。謂風雨俱有。初開</a><a name="0594b08" id="0594b08">半月浴因大熱時。後聽隨意。更開病等。皆非</a><a name="0594b09" id="0594b09">是犯。此中犯者。若灌頂若入河池。若冷水若</a><a name="0594b10" id="0594b10">煖湯。於斯等處不作時心。守持而浴者。從上</a><a name="0594b11" id="0594b11">澆水流至于臍。若入河池水過臍上。得波</a><a name="0594b12" id="0594b12">逸底迦。若有要緣須渡河澗。若繞灘磧若過</a><a name="0594b13" id="0594b13">橋隄腳跌墮水。或時悶絕他以水澆。若在河</a><a name="0594b14" id="0594b14">池為學浮故。若遇天雨並皆無犯。若在時內</a><a name="0594b15" id="0594b15">須數洗者。應守持心方為沐浴。苾芻住處咸</a><a name="0594b16" id="0594b16">須淨掃處。若寬大修治難遍者。當於要用處</a><a name="0594b17" id="0594b17">而掃拭之。若至八日十五日。應鳴健稚合</a><a name="0594b18" id="0594b18">眾共掃。眾集之時應說法語。或聖默然。事訖</a><a name="0594b19" id="0594b19">應浴。禮制底已共相慰問。隨意而去。苾芻見</a><a name="0594b20" id="0594b20">地若淨灑掃。或牛糞塗欲履踐時。皆誦伽</a><a name="0594b21" id="0594b21">他。佛堂制底及幡幢竿。須蹈影過。亦誦伽他。</a><a name="0594b22" id="0594b22">若有方處地多暑熱。亦隨意浴。若觸死屍亦</a><a name="0594b23" id="0594b23">應洗浴。苾芻身死應檢其屍。若無蟲者以火</a><a name="0594b24" id="0594b24">焚燒。無暇燒者應棄水中。或埋於地。若有蟲</a><a name="0594b25" id="0594b25">及天雨應共輿棄空野林中。北首而臥。竹草</a><a name="0594b26" id="0594b26">支頭。以葉覆身面向南望。當於殯處誦無</a><a name="0594b27" id="0594b27">常經。復令能者說咒願頌。喪事既訖宜還本</a><a name="0594b28" id="0594b28">處。其捉屍者連衣浴身。若不觸者應洗手足。</a><a name="0594b29" id="0594b29">若剃髮者亦在時攝。若除爪甲應作剃刀形。<hr><br><br>
<DIV id=waterMark style="position:absolute;right:0;bottom:0">
<table align="right"><tr><td>
<a href='T240594a.htm'><img src='up.gif' border=0></a>
<a href='T240594c.htm'><img src='down.gif' border=0></a>
</td></tr></table>
</DIV>
<SCRIPT language=JavaScript1.2 src="water.js"></SCRIPT>
<!---New Topic--->
</body>
</html>