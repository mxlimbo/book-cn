<html>  
<head>  
<meta http-equiv="Content-Type" content="text/html; charset=big5">
<style>@import url(cbeta.css);</style>
<link disabled rel="stylesheet" href="cbeta.css">
<script LANGUAGE="JAVASCRIPT" SRC="search.js">
</script>
<TITLE>1443 根本說一切有部苾芻尼毘奈耶 0990a</TITLE>
</head> 
<BODY id='T23' onbeforeprint='hide()' onafterprint='show()'>

<font face='Arial'><h2>No. 1443 根本說一切有部苾芻尼毘奈耶</font> <font face='Arial'>(卷15)</font> 水中戲學處第四十九 <font face='Arial'>T23, p0990a</h2></font><hr>
<span class='old'>
</a><a name="0989c28" id="0989c28"><p><b>　　<A NAME="n781"></A>水中戲學處第四十九</b></a><a name="0989c29" id="0989c29"><p>緣處同前。時十七眾中有最大苾芻。名鄔波</span><a name="0990a01" id="0990a01">離。斷諸煩惱證阿羅漢果已。便作是念。我始</a><a name="0990a02" id="0990a02">觀察。於共住同梵行者。於此眾中誰有善根</a><a name="0990a03" id="0990a03">誰無善根。觀已知有繫屬於誰。知屬於我。為</a><a name="0990a04" id="0990a04">作引導方便相隨。俱往阿市羅跋底河濾水</a><a name="0990a05" id="0990a05">添瓶。觀察水已。正念用心為洗浴事。既洗浴</a><a name="0990a06" id="0990a06">竟住在一邊。時十六人亦皆澡浴。既入河中</a><a name="0990a07" id="0990a07">乍浮乍沒。或往彼岸或還此岸。或沿波或泝</a><a name="0990a08" id="0990a08">流。或打水鼓或擊水蛙。或為水索或為水杵。</a><a name="0990a09" id="0990a09">如是等類作眾伎樂。身手掉舉共為戲笑。時</a><a name="0990a10" id="0990a10">勝光大王。於高樓上遙見彼戲。告勝鬘夫人</a><a name="0990a11" id="0990a11">曰。試當觀汝所重福田。夫人白言大王。此輩</a><a name="0990a12" id="0990a12">少年顏容盛壯。能修梵行王不稱奇。王雖年</a><a name="0990a13" id="0990a13">邁未能靜息。彼水中戲亦何見責。時鄔波離</a><a name="0990a14" id="0990a14">觀知王心已。告諸人曰。可各整衣俱持水瓶</a><a name="0990a15" id="0990a15">共還住處。時鄔波離以神通力。與同梵行者</a><a name="0990a16" id="0990a16">各昇虛空。於王樓上飛騰而過。時勝鬘夫人。</a><a name="0990a17" id="0990a17">俯觀其影仰視希奇。便白王曰。王可觀此勝</a><a name="0990a18" id="0990a18">妙福田騰空而去。王言夫人。豈有證阿羅漢</a><a name="0990a19" id="0990a19">者水中戲耶。夫人答曰。此則是王之所聞知。</a><a name="0990a20" id="0990a20">有未聞事王所不知。王曰。何謂也。夫人曰。</a><a name="0990a21" id="0990a21">心如電光須臾改易。以堅固定猶若金剛。剎</a><a name="0990a22" id="0990a22">那之間破無明惑。王不應怪。王聞語已默然</a><a name="0990a23" id="0990a23">無答。時勝鬘夫人。令使白佛。唯願世尊而為</a><a name="0990a24" id="0990a24">憶念。爾時世尊知已集眾問實。訶責。告言。我</a><a name="0990a25" id="0990a25">觀十利為二部弟子制其學處。應如是說</a><a name="0990a26" id="0990a26"><p>若復苾芻尼。水中戲者。波逸底迦</a><a name="0990a27" id="0990a27"><p>餘義如上。水中戲者。並如上說。皆得墮罪。此</a><a name="0990a28" id="0990a28">中犯相。作水中戲意入水中。乃至未沒已來。</a><a name="0990a29" id="0990a29">皆惡作罪。身若沒時。便得墮罪。乃至以指<hr><br><br>
<DIV id=waterMark style="position:absolute;right:0;bottom:0">
<table align="right"><tr><td>
<a href='T230989c.htm'><img src='up.gif' border=0></a>
<a href='T230990b.htm'><img src='down.gif' border=0></a>
</td></tr></table>
</DIV>
<SCRIPT language=JavaScript1.2 src="water.js"></SCRIPT>
<!---New Topic--->
</body>
</html>