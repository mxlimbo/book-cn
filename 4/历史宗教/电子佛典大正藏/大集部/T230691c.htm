<html>  
<head>  
<meta http-equiv="Content-Type" content="text/html; charset=big5">
<style>@import url(cbeta.css);</style>
<link disabled rel="stylesheet" href="cbeta.css">
<script LANGUAGE="JAVASCRIPT" SRC="search.js">
</script>
<TITLE>1442 根本說一切有部毘奈耶 0691c</TITLE>
</head> 
<BODY id='T23' onbeforeprint='hide()' onafterprint='show()'>

<font face='Arial'><h2>No. 1442 根本說一切有部毘奈耶</font> <font face='Arial'>(卷13)</font> 故泄精學處第一 無根謗學處第八 <font face='Arial'>T23, p0691c</h2></font><hr>
<span class='old'>
</a><a name="0691b28" id="0691b28">歡慶作如是語。我從久來常思繼嗣紹我洪</a><a name="0691b29" id="0691b29">業。我既長養終懷反報。廣為惠施福利宗</span><a name="0691c01" id="0691c01">親。我歿世後稱揚我名。而為咒願。願我父母</a><a name="0691c02" id="0691c02">所生之處以福莊嚴。是時彼王置妃高樓隨</a><a name="0691c03" id="0691c03">意而住。適其時節供給所須。常令女醫為調</a><a name="0691c04" id="0691c04">飲食。冷熱合度諸味具足。奇妙珠瓔以為嚴</a><a name="0691c05" id="0691c05">飾。如天婇女遊歡喜園。常處床座足不履地。</a><a name="0691c06" id="0691c06">目不觀惡色。耳不聽惡聲。經九月已便誕一</a><a name="0691c07" id="0691c07">息。顏貌奇特人所愛樂。額廣眉長。鼻高修直</a><a name="0691c08" id="0691c08">頂圓若蓋。色美如金。垂手過膝。眾所稱歎。</a><a name="0691c09" id="0691c09">過三七日聚會宗親。其父以兒示諸親曰。此</a><a name="0691c10" id="0691c10">兒今者當立何字。其兒生已自然淨潔。未離</a><a name="0691c11" id="0691c11">床褥不為便利。諸人議曰。中國之法若天然</a><a name="0691c12" id="0691c12">淨潔者名之為實。然此童兒稟識清淨。未離</a><a name="0691c13" id="0691c13">床褥便利不為。淨潔過人便成實物。復是壯</a><a name="0691c14" id="0691c14">力大王之子。應與立字名實力子。其實力子</a><a name="0691c15" id="0691c15">誕生之日。五百壯士各並生男。隨其家族而</a><a name="0691c16" id="0691c16">立名字。時勝軍王即以太子授八養母。二供</a><a name="0691c17" id="0691c17">乳哺二作褓持二為澡浴二共歡戲。給以乳</a><a name="0691c18" id="0691c18">酪醍醐石蜜。速使長大如蓮出池。時有相</a><a name="0691c19" id="0691c19">師於母懷中睹見孩子。即便生念。此孩子者</a><a name="0691c20" id="0691c20">是二足福田。若人於此少興供養。彼人當獲</a><a name="0691c21" id="0691c21">勝功德利。作是念已告乳母曰。幸見慈悲授</a><a name="0691c22" id="0691c22">我孩子。我欲隨情少時供養。乳母報曰。我於</a><a name="0691c23" id="0691c23">孩子實無自在。汝欲得者可白王知。是時相</a><a name="0691c24" id="0691c24">師詣大王所。而白王言。王之聖子是勝福田。</a><a name="0691c25" id="0691c25">若人於此少興供養。彼人當獲勝功德利。幸</a><a name="0691c26" id="0691c26">見授我微伸供養。時王報曰。可隨汝意。時彼</a><a name="0691c27" id="0691c27">相師便抱歸舍。先沐浴已次塗妙香。以上價</a><a name="0691c28" id="0691c28">衣而覆身上。以酥蜜乳粥盛寶器中持以奉</a><a name="0691c29" id="0691c29">上。既供養已送歸王所。是時童子年漸長大。<hr><br><br>
<DIV id=waterMark style="position:absolute;right:0;bottom:0">
<table align="right"><tr><td>
<a href='T230691b.htm'><img src='up.gif' border=0></a>
<a href='T230692a.htm'><img src='down.gif' border=0></a>
</td></tr></table>
</DIV>
<SCRIPT language=JavaScript1.2 src="water.js"></SCRIPT>
<!---New Topic--->
</body>
</html>